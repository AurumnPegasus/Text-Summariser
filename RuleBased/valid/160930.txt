हसनल बोल्कियाह ब्रुनेई के 29वें तथा वर्तमान सुल्तान तथा यांग-दी पेरतुआन हैं। वह ब्रुनेई के प्रथम तथा पदस्थ प्रधानमंत्री भी हैं। उमर अली सैफ़ुद्दीन तृतीय तथा राजा इस्तेरी पेंगिरन अनक दमित के सबसे बड़े पुत्र होने के नाते अपने पिता के सिंघासन त्याग करने के बाद उन्होंने 5 अक्टूबर 1967 को ब्रुनेई के सुल्तान का सिंघासन संभाला। वे 2001 व 2013 में दक्षिण पूर्वी एशियाई राष्ट्रों का संगठन के सम्मेलन के मेजबान होने के नाते इसके अध्यक्ष भी रहे।
फोर्ब्स पत्रिका ने US$20 बिलियन की सम्पत्ति के अनुमान के साथ सुल्तान को विश्व के सबसे अधिक दौलतमंद लोगों की सूची में भी जगह दी है। महारानी एलिजाबेथ द्वितीय के बाद सुल्तान हसनल बोल्कियाह का सबसे लम्बा राजवंशीय शासनकाल है। 5 अक्टूबर 2017 को सुल्तान ने अपने शासनकाल के 50 वर्ष पूरा होने पर स्वर्ण जयंती मनायी थी। 
सुल्तान का जन्म 15 जुलाई 1956 को ब्रुनेई कस्बे के इस्ताना दारुस्सलाम में हुआ था। जन्म के समय उनका नाम पेंगिरान मुदा हसनल बोल्कियाह था। उन्होंने हाई स्कूल की शिक्षा विक्टोरिया इंस्टिट्यूट, कुआलालम्पुर से पूर्ण की। इसके बाद उन्होंने स्नातक की डिग्री यूनाइटेड किंगडम के रॉयल मिलिट्री एकेडमी सैंडहर्स्ट से प्राप्त की।
अपने पिता के सुल्तान के पद त्यागने के बाद उन्होंने 5 अक्टूबर 1967 को ब्रुनेई का सिंघासन संभाला। उनका राज्याभिषेक 1 अगस्त 1968 को हुआ तथा उन्हें ब्रुनेई का यांग-दी पेरतुआन बना दिया गया। अपने पिता के समान उन्हें भी यूनाइटेड किंगडम की महारानी एलिजाबेथ द्वितीय ने नाइट की उपाधि प्रदान की, जिनके अधीन ब्रुनेई 1984 तक रहा।  
ब्रुनेई के 1959 के संविधान के अनुसार सुल्तान राष्ट्रप्रमुख होता है, जिसके पास आपातकालीन शक्तियों सहित सभी कार्यकारी शक्तियाँ होती हैं। रिपोर्ट्स के अनुसार सुल्तान ने 9 मार्च 2006 को ब्रुनेई के संविधान में संशोधन करके अपने आप को कभी न हटाये जाने का प्रावधान जोड़ दिया। प्रधानमंत्री होने के नाते बोल्कियाह सरकार के भी प्रमुख हैं। इसके अतरिक्त वर्तमान में वे रक्षा तथा वित्त दोनों ही मंत्रालय संभाल रहे हैं। रक्षा मंत्री होने के नाते वे शाही ब्रुनेई सशस्त्र सेना के सर्वोच्च कमांडर होने के साथ साथ उन्हें ब्रिटिश व इण्डोनेशियाई सेना में जनरल की तथा रॉयल नेवी में एडमिरल ऑफ़ द फ्लीट की मानद उपाधि भी मिली है। उन्होंने स्वयं को शाही ब्रुनेई पुलिस बल का महानिदेशक भी नियुक्त किया है।
बोल्कियाह ने 1984 में ब्रुनेई दारुस्सलाम के संयुक्त राष्ट्र में शामिल होने के अवसर पर संयुक्त राष्ट्र महासभा को सम्बोधित किया था। सन 1991 में उन्होंने मेलयु इस्लाम बेराजा जैसी रुढ़िवादी विचारधारा को प्रस्तुत किया जिसमे राजवंश को भाग्यविधाता घोषित कर दिया गया। उन्होंने हाल ही में ब्रुनेई के जनतंत्रिकरण का समर्थन किया स्वयं को देश का प्रधानमंत्री तथा राष्ट्रपति घोषित कर दिया। 2004 में 1962 से भंग विधानसभा को पुनर्गठित किया गया।
उन्होंने अपने सबसे बड़े पुत्र राजकुमार अल-मुह्तादी बिल्लाह को अपना उत्तराधिकारी घोषित किया है।  
सुल्तान वर्तमान में प्रधानमंत्री, रक्षा मंत्री, वित्त मंत्री, इस्लाम प्रमुख, विदेश तथा वाणिज्य मंत्री, प्रथा प्रमुख, शाही ब्रुनेई सशस्त्र सेना के सर्वोच्च कमांडर तथा शाही ब्रुनेई पुलिस बल के महानिदेशक हैं।
मलय में सुल्तान का पूरा नाम केबावाह दुली यांग महा मुलिया पादुका सेरी बागिन्दा सुल्तान हाजी हसनल बोल्कियाह मुइज़्ज़दिन वाद्दौल्लाह इब्नी अल-मरहूम सुल्तान हाजी उमर अली सैफ़ुद्दीन सादुल खैरी वाद्दियेन, सुल्तान दन यांग-दी पेरतुआन नेगारा ब्रुनेई दारुस्सलाम है। 
इसका हिन्दी अनुवाद हिज़ मेजेस्टी सुल्तान हाजी हसनल बोल्कियाह मुइज़्ज़दिन वाद्दौल्लाह स्वर्गीय सुल्तान हाजी उमर अली सैफ़ुद्दीन सादुल खैरी वाद्दियेन के पुत्र, संप्रभु राष्ट्र ब्रुनेई दारुस्सलाम, शांतिपूर्ण वास के सुल्तान है।
