मारीचि, जिसका बायर नामांकन "एटा अर्से मॅजोरिस" है, सप्तर्षि तारामंडल का दूसरा सबसे रोशन तारा और पृथ्वी से दिखने वाले सभी तारों में से 38वाँ सब से रोशन तारा है। यह हमसे 101 प्रकाश-वर्ष की दूरी पर स्थित है और पृथ्वी से इसका औसत सापेक्ष कांतिमान 1.85 है।
मारीचि को अंग्रेज़ी में "ऐल्केड" भी कहा जाता है। यह अरबी भाषा के "क़ाइद बिनात नअश" से लिया गया है जिसका अर्थ "शोक मनाती बेटियाँ" है।
मारीचि एक नीले-सफ़ेद रंग का B3 V श्रेणी का मुख्य अनुक्रम तारा है। इसकी सतह का तापमान 22,000 कैल्विन है जो कि काफ़ी अधिक है। बिना दूरबीन के दिख जाने वाले तारों में यह सब से गरम गिना जाता है। मारीचि की निहित चमक सूरज की 700 गुना है। इसका द्रव्यमान हमारे सूरज के द्रव्यमान का लगभग 6 गुना और व्यास हमारे सूरज के व्यास का 1.8 गुना है।
