
कैनिफ़ोर्मिया या कैनोइडेआ स्तनधारी प्राणियों के मांसाहारी गण के अंतर्गत एक उपगण है। इसके सदस्य प्राणी लम्बी थूथन रखते हैं और उनके पंजों के नाखून अंदर-बाहर होने की बजाए एक ही स्थान पर रहते हैं। लातीनी भाषा में "कैनिफ़ोर्मिया" का अर्थ "कुत्ते-जैसा" है। इसके विपरीत मांसाहारी गण का दूसरा प्रमुख उपगण फ़ेलिफ़ोर्मिया है जिसके सदस्य प्राणियों के मुँह बिल्ली जैसे गोल व चपटे और पंजों के नख आगे-पीछे हो सकने वाले होते हैं। भालू, कुत्ता, सील, ऊदबिलाव और रैकून सभी कैनिफ़ोर्मिया उपगण में सम्मिलित हैं।
