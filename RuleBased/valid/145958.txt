इमरान ख़ान पाकिस्तानी-डच गायक, गीत-लेखक, अभिनेता और रिकॉर्ड निर्माता हैं। 2007 में इनके प्रथम गाने "नी नचले" की सफलता से प्रसिद्धि प्राप्त हुई।2009 में इमरान ख़ान ने अपनी प्रथम एल्बम "Unforgettable" को लॉन्च किया था। इसी एल्बम के बहुत से गानों की वजह से उन्हें विश्व पटल पर एक अद्भुत पंजाबी गायक का दर्जा मिला।
उनके सबसे लोकप्रिय गाने नी नचले, एम्प्लीफायर, बेवफा, सैटिस्फाई, लेट्स सेलेब्रेट और हाल ही में रिलीज़ हुआ गाना इमेजीनरी है।
इमरान खान को "शहरी पंजाबी संगीत का बादशाह" भी कहा जाता है।
इमरान खान का जन्म 28 मई, 1984 को हेग, नीदरलैंड में हुआ था। उनके माता-पिता 1970 के दशक में गुजराँवाला से आये थे।
उनके करियर की शुरुआत 2007 में रिलीज़ हुए गाने 'नी नचले' से हुई।इसी गाने की अपार सफलता के फलस्वरूप उनका नाम विश्व-प्रख्यात हो गया।
परंतु उन्हें अंतर्राष्ट्रीय लोकप्रियता प्राप्त हुई 2009 में रिलीज़ हुए उनके प्रथम एल्बम "अविस्मरणीय" के कारण।इसी एल्बम का गाना "एम्प्लीफायर" जो कि 9 जून 2009 को प्रेस्टीज रेकॉर्ड्स द्वारा रिलीज़ किया गया था विश्व-प्रसिद्ध हो गया।जुलाई 2015 तक उसके यूट्यूब वीडियो को 4.6 करोड़ बार देखा जा चुका है। एम्प्लीफायर का संगीत दिया है संगीतकार 'एरेन ए' ने।
इमरान खान ने जनवरी 2015 में आधिकारिक रूप से बॉलीवुड में एंट्री मारी जब उन्होंने बोनी कपूर की तेवर फिल्म में 'लेट्स सेलेब्रेट' गाना गाया।यह फिल्म तो 9 जनवरी 2015 को रिलीज़ हुई परंतु यह गाना 9 दिसम्बर 2014 को ही रिलीज़ कर दिया गया था। इस गाने के वीडियो को जुलाई 2015 तक यूट्यूब पर 20 लाख हिट्स मिल चुके है।इस गाने के गीतकार और संगीतकार भी इमरान खान ही हैं।
