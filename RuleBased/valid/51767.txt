बइ या बइप दक्षिण पश्चिमी चीन में बसने वाली एक मानव जाति है। सन् 2000 में इनकी कुल आबादी 18,58,063 थी, जिसमें से 80% युन्नान प्रांत के दाली बइ स्वशासित विभाग में रहते हैं। कुछ बइ समुदाय युन्नान के अन्य इलाकों में और पड़ोसी गुइझोऊ प्रान्त और हूनान प्रान्त में भी बसते हैं। बइ लोग अपनी अलग बइ भाषा बोलते हैं, जिसमें वे अपने समुदाय को 'बइत्सि' के नाम से बुलाते हैं।
अधिकतर बइ लोग बौद्ध धर्म के अनुयायी हैं हालांकि इनमें से बहुत सर्वात्मवाद में भी आस्था रखते हैं। इनके समुदायों में अक्सर स्थानीय ग्राम देवता को, ऐतिहासिक नायकों को देवता रूप में, या फिर किसी प्राकृतिक तत्व के अधिदेव को पूजा जाता है। कुछ बइ लोग ताओ धर्म और ईसाई धर्म के अनुयायी भी बन गए हैं। इसके अलावा कुछ इस्लाम के अनुयायी भी मिलते हैं जिन्हें चीनी सरकार हुई लोगों में श्रेणीत करती है हालांकि वे स्वयं को 'बइ हुई' बुलाते हैं।
बइ खाने में चावल, मछली और सूअर के मांस पर ज़ोर है, हालांकि पहाड़ी इलाकों में मक्का भी खाया जाता है। इस समुदाय का 'तीन चाय समारोह' मशहूर है जो ब्याह-त्योहारों और ख़ास अतिथियों के सत्कार में आयोजित किया जाता है। चीनी भाषा में इसका वर्णन 'ईकू, आरतिएन, सन हुई वेई' से किया गया है, यानि 'पहली कड़वी है, दूसरी मीठी है, तीसरी स्वाद छोड़कर सोच में डाल देती है'।
