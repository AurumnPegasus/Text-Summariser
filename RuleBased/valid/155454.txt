
अशोक आत्रेय बहुमुखी प्रतिभा के संस्कृतिकर्मी सातवें दशक के जाने माने वरिष्ठ हिन्दी-कथाकार और पत्रकार हैं | मूलतः कहानीकार होने के अलावा यह कवि, चित्रकार, कला-समीक्षक, रंगकर्मी-निर्देशक, नाटककार, फिल्म-निर्माता, उपन्यासकार और स्तम्भ-लेखक भी हें|
इनका जन्म भारत के राज्य राजस्थान के नगर बीकानेर में स्व. तुलेश्वर गोस्वामी के यहाँ 26 दिसम्बर 1944 को हुआ| "इनके पितामह स्व. पूर्णिमाचन्द्र और प्रपितामह बीकानेर के राजगुरु तांत्रिक स्व. भूऋषि गोस्वामी थे| मूलतः इनकी पारिवारिक-जड़ें आँध्रप्रदेश के तेलंगाना क्षेत्र से सम्बद्ध हैं - क्यों कि इनके पूर्वज तेलंगाना में कांचीपुरम के शिवकांची क्षेत्र में पाणंपट्ट के उच्चकुलीन पंचद्रविड़ वेल्लनाडू तेलगूभाषी ब्राह्मण थे, जो उत्तर भारतीय राजा-महाराजाओं से सम्मानित हो कर राजस्थान, मध्यप्रदेश, उत्तर प्रदेश और उत्तर भारत के अन्य प्रान्तों में आ कर कुलगुरु, राजगुरु, धर्मपीठ निर्देशक, आदि पदों पर आसीन हुए थे |" 'उत्तर भारतीय आन्ध्र-तैलंग-भट्ट-गोस्वामी-वंशवृक्ष' से ज्ञात होता है कि अशोक आत्रेय 17 वीं सदी के महान तांत्रिक शिवानन्द गोस्वामी | शिरोमणि भट्ट के वंशज हैं |
इनकी प्रारम्भिक स्कूली शिक्षा विभिन्न राजकीय विद्यालयों में जयपुर में हुई, बाद में अपने पैतृक नगर बीकानेर में इन्होंने राजकीय डूंगर कॉलेज में जीव विज्ञान विषय का स्नातक स्तर तक आरंभिक अध्ययन किया|
जयपुर और बीकानेर में रहते हुए पारिवारिक-संस्कार और आसपास के सघन साहित्यिक-परिवेश के प्रभाव से इन्होंने कॉलेज-जीवन की शुरुआत से ही में हिन्दी में अपने निजी ढंग के कहानी-लेखन की शुरूआत कर दी थी | 
सन 1964 से इनकी कहानियां हिन्दी की प्रायः सभी प्रतिष्ठित पत्रिकाओं में लगातार छपने लगीं| 'सारिका', 'माध्यम', 'आवेश', 'नई कहानियां', 'कहानी', 'क ख ग', 'ज्ञानोदय', 'अणिमा' 'कल्पना', 'वातायन', 'लहर', 'कहानियां, 'माया', 'गल्प-भारती', 'उत्कर्ष', मधुमती, बिंदु, कला-प्रयोजन आदि अनेक साहित्यिक पत्रिकाओं में प्रकाशित इनकी नई शैली और अप्रचलित कथावस्तु की अनेक आधुनिक कथाओं ने संपादकों और समीक्षकों का ध्यानाकर्षित किया| हिन्दी में यह समय नई कहानी आन्दोलन का उत्तर-काल था| वह 1964 से 1979 के मध्य अपने सक्रियता के दौर में सबसे ज्यादा छपने वाले कुछ कहानीकारों में से रहे हैं, जिन्होंने अज्ञात कारणों से प्रकाशन और सक्रिय-कहानी-लेखन से एकाएक सन्यास ले लिया|
इनके कथा-साहित्य की विशेषताओं पर कमलेश्वर, भीष्म साहनी, प्रकाश परिमल, रमेश बक्षी, कृष्ण बलदेव वैद, प्रकाश आतुर और हेमंत शेष आदि कई साहित्यकार-समीक्षकों ने अलग-अलग साहित्य-प्रसंगों में स्फुट समीक्षात्मक टिप्पणियाँ लिखीं हैं | किन्तु इनकी रचनाओं पर कोई सुव्यवस्थित समालोचनात्मक मूल्यांकन अब तक सुलभ नहीं है|
इनकी कथा-यात्रा चार दशकों से भी लम्बी है और इस यात्रा में उन्होंने कहानी में घटनाओं पर नहीं- पात्र / पात्रों की मानसिक-ऊहापोह और उनकी मन:ग्रंथियों के मनोवैज्ञानिक विश्लेषण पर ज्यादा ध्यान दिया है| अपनी कहानियों के माध्यम से वह मनुष्य के एकाकी और अकेलेपन की नियति के प्रश्न उठाते हुए हमें मानवीय-अनुभवों की लगभग अस्तित्ववादी संचेतना की सीमारेखा तक ले जाते हैं| यहाँ पारिवारिक-अलगाव, अवसाद, अकेलेपन, घुटन, कुंठा, जैसे सामाजिक और वैयक्तिक मनोवेगों का गहरा गद्यात्मक निर्वहन है, जहाँ आधुनिक-जीवन की पहचानहीनता और उसकी अस्मिता पर मंडराते संकट पाठक के सामने मूर्तमान होते हैं| व्यक्ति, परिवार, प्रेम, यौन, किशोर-मनोविज्ञान, घर, देह, स्त्री, समाज, समय-बोध, रचना-प्रक्रिया, यंत्रीकरण, वस्तु-चेतना, सब को यहाँ गहरी निरपेक्षता और भावुकताविहीन अंतर्दृष्टि के माध्यम से देखा गया है| वह कथा-तत्व को अधिकाधिक वस्तुनिष्ठ और 'क्षण' केन्द्रित रखने के पक्षधर कहानीकार हैं, उनकी आस्था और सोच, कहानी का पारंपरिक नेरेशन करने की बजाय 'कहानी' में उपस्थित 'वर्तमान' के विश्लेषण और उसके मनोवैज्ञानिक-मानसिक विस्तार में है| उनकी कहानी में आया समय-बोध दृश्य-केन्द्रित समय-बोध है जिसमें न अतीत के संकेत हैं, न अनदेखे भविष्य की चिंता; वह ठेठ 'अभी' और 'यहाँ' की कहानी है| हिन्दी में इस तौर-तरीके का लेखन कमतर कथाकारों के यहाँ हुआ है और इस अर्थ में अशोक आत्रेय अपने मौलिक कथा-ढंग से हिन्दी कहानी की सिम्फनी को कुछ नया, एक विवादी-स्वर देने वाले कलाकर्मी हैं|
अपने लेखन की प्रवृत्ति के आधार पर इन्हें कमलेश्वर द्वारा सारिका के माध्यम से आरम्भ समान्तर कहानी आन्दोलन का एक मुख्य कहानीकार भी माना जा सकता है |
इनकी एक प्रतिनिधि कहानी 'स्कूटर' और उस पर एक संक्षिप्त टिप्पणी यहाँ पढ़ी जा सकती है-
आजीविका के लिए स्नातक-अध्ययन बीच में ही छोड़ कर इन्होंने हिन्दी-पत्रकारिता का कैरियर चुना और सर्वप्रथम अखिल भारतीय न्यूज़ एजेंसी हिंदुस्तान समाचार जयपुर और बाद में भोपाल में कुछ वर्ष उप-संपादक रहे| अनेक दशकों के अपने पत्रकारिता-कैरियर के दौरान आप दैनिक नवज्योति के विशेष संवाददाता, 'राष्ट्रदूत' दैनिक के स्तम्भ-लेखक, राजस्थान पत्रिका समूह के दैनिक अखबार हरियाणा पत्रिका चंडीगढ़ के रेजिडेंट संपादक, बांगड़ समूह के दैनिक 'अक्षर भारत' के रेजिडेंट-संपादक, दैनिक भास्कर दिल्ली और जयपुर के विशेष-संवाददाता/ फीचर सम्पादक के अलावा एक पंजीकृत 'स्वाधीन-पत्रकार' भी रहे हैं | इन्हें लाइफ टाइम बुक्स के लिए राज्य विपणन-प्रभारी और कुछ वक़्त वॉयस ऑफ अमेरिका के लिए स्ट्रिंगर/ संवाददाता रहने का भी अनुभव है| इन दिनों अशोक आत्रेय भोपाल, लखनऊ और देवरिया से एक साथ प्रकाशित भारतीय संस्कृति पर केन्द्रित समाचार मासिक-पत्रिका 'दिग्दर्शक' के समन्वय-सम्पादक भी हैं|
शहर सवाया, तिरछा पन्ना, केसर-क्यारी आदि नियमित स्तम्भ-लेखन से आत्रेय ने जयपुर के इतिहास, कला, वास्तुशास्त्र, गली-मोहल्लों, लोगों, संस्कृति और परंपरा पर कई शोधपूर्ण सचित्र आलेख लिखे हैं, जो जयपुर के 'राष्ट्रदूत', 'नवज्योति' आदि दैनिक अखबारों में धारावाहिक रूप से प्रकाशित होते रहे हैं |

अशोक आत्रेय कुछ समय तक मोहन सिंह मेहता की उदयपुर स्थित स्वयंसेवी संस्था सेवा मंदिर और तिलोनिया किशनगढ़ अजमेर जिला स्थित संदीप राय|बंकर राय / अरुणा राय की संस्था SWRC में साक्षरता की ग्रामीण-शिक्षा परियोजनाओं से जुड़े रहे हैं| राजस्थान विश्वविद्यालय में स्व. डॉ॰ गोविन्द चन्द्र पाण्डेय के कार्यकाल में इन्हें NSS में राज्यसभा सदस्य, 'पेट्रियट' के प्रसिद्ध पत्रकार स्व. ऋषि कुमार मिश्रा| के सहयोगी रूप में साक्षरता मिशन-प्रभारी और जनसंपर्क अधिकारी के रूप में कामकाज करने का अवसर भी मिला| एक और अंतर्राष्ट्रीय स्वयंसेवी संगठन CECOEDECON की चाकसू परियोजना के यह उपनिदेशक भी रह चुके हैं|
इनका पहला कहानी-संग्रह मेरे पिता की विजय  राजस्थान साहित्य अकादमी उदयपुर से प्रकाशित हुआ था, जिसमें 1963-64 और आगे के वर्षों की कहानियां संकलित थीं, दूसरा संकलन टाइम फीवर मोनोग्राफ राजस्थान साहित्य अकादमी उदयपुर से ही छपा जिसमें इनकी कथा-यात्रा पर प्रकाश परिमल द्वारा लिखी दीर्घ आलोचनात्मक टिप्पणी के अलावा कुछ प्रतिनिधि कहानियां भी प्रकाशित थीं| इनका तीसरा कथा संकलन उदाहरण के लिए से प्रकाशित हुआ- जिसमें सत्तर के दशक में प्रकाशित और चर्चित कई कहानियां शामिल थीं |
सन सत्तर के दशक में बाल-साहित्य पर लिखे इनके एक उपन्यास धरती का स्वर्ग, को भारत सरकार के मानव संसाधन मंत्रालय का पुरुस्कार मिला |
इनकी लम्बी कविता का एक संग्रह अबूझ माड़ से प्रकाशित हुआ था, जिसमें विन्ध्य आदिवासी-जीवन के चित्रण को सम्पूर्ण मानवीय-जिजीविषा और भारतीय मनीषा के सांस्कृतिक-आलोक में देखा गया था | 
उनीस सौ सत्तर के पहले दशक के दौरान सुप्रसिद्ध साहित्यिक मासिक 'लहर' में अलग-अलग समयों में छपी दो लम्बी कविताओं 'एक उदास कबूतर का पागलपन' और 'जलते हुए वसंत की चीख' तथा अंग्रेज़ी में प्रकाशित इनकी एक और लम्बी कविता "इनोसेंट एनार्किस्ट" समकालीन जीवन-सन्दर्भों पर इनकी तीखी काव्यात्मक-प्रतिक्रियाएं हैं, जिनमें भारतीय-समाज की अनेकानेक विडंबनाओं को आधुनिक मुहावरे में बेलाग अभिव्यक्ति दी गयी है | अपने सोच और कविता के रूप दोनों की मौलिकता को इन लम्बी कविताओं में पहचाना जा सकता है|
आत्रेय का लेखन बहुआयामी है| वह केवल इतिहास-संबंधी पत्रकारिता तक सीमित नहीं, वरन भारतीय संस्कृति के कुछ गूढ़ सांस्कृतिक निहितार्थों को भी अपना विषय बनाता है | उदाहरण के लिए ललिता-अर्चना की तांत्रिक परंपरा के सांस्कृतिक स्रोतों को ले कर शंकराचार्य स्वरूपानंद सरस्वती के सन्दर्भ में इनकी एक सचित्र पुस्तिका 2006 में ' " ललिता त्रिपुर सुन्दरी " प्रकाशित हुई |
प्रौढ़-शिक्षा और वयस्क-साक्षरता के क्षेत्र में सेवा मंदिर उदयपुर और अरुणा राय के सोशल वर्क एंड रिसर्च सेंटर, तिलोनिया द्वारा प्रकाशित इनकी कई पुस्तिकाएं प्रकाशित हैं, जिनमें कुछ पुरस्कृत भी हैं| इन्हें अपने रचनात्मक योगदान के लिए 'तैलंग-कुलम' संस्था द्वारा 'लाइफ टाइम एचीवमेंट एवार्ड' से भी सम्मानित्त किया जा चुका है !  
अशोक आत्रेय ने हिन्दी और अंग्रेज़ी दोनों भाषाओँ में लिखा है |
इनका एक सम्पूर्ण अंग्रेज़ी उपन्यास "ऑल द ब्यूटीफुल डॉटर्स ऑफ़ मारा" इन्टरनैट पर पुस्तकाकार सुलभ है  इनकी कवितायेँ, लघु-कथाएँ और अन्य लेखन; इन लिंकों पर देखे जा सकते हैं - 
वर्ष 2015 में प्रकाशित इनका अंग्रेज़ी उपन्यास 'ऑल दि ब्यूटीफुल डॉटर्स ऑफ़ मारा' भी अब किताब के रूप में सुलभ है| 
पिछले कुछ सालों से यह फिल्म-निर्माण और टेलीवीज़न के लिये आलेख-लेखन में सक्रिय हैं| इन्होंने सूरत के हीरा उद्योग, जयपुर में कुष्ठ रोगियों के स्वावलंबन और पुनर्वास, अजमेर की गंगा-जमनी संस्कृति, गुजरात में भूकंप के बाद पुनर्निर्माण के काम, द्वारिका के शंकराचार्य स्वरूपानंद सरस्वती, निजी स्तर पर भूमि और जल-संरक्षण के प्रयासों, महात्मा गांधी राष्ट्रीय रोज़गार गारंटी अधिनियम, गांधी-दर्शन आदि कई भिन्न विषयों पर फ़िल्में निर्मित और प्रदर्शित कीं हैं | 
दूरदर्शन के राष्ट्रीय चैनल के लिए भारत के स्वाधीनता संग्राम पर एकाग्र भारतायन नामक 13 एपिसोडों की इनकी फिल्म-सीरीज को व्यापक स्तर पर दर्शकों की सराहना मिली | इसी तरह गांधी-जयंती 2013 पर इनकी एक फिल्म 'इन्वर्टेड ट्री' का प्रीमियर-प्रदर्शन जवाहर कला केंद्र जयपुर में हुआ था | राजकोट और अन्य स्थानों पर भी गांधीजी के जीवन दर्शन पर एकाग्र इस फिल्म का प्रदर्शन किया गया| इन्होंने इसके अलावा और कई यूमेटिक वीडियो फिल्मों का निर्माण और निर्देशन किया है जिनमें शिक्षा, समाज कार्य, संस्कृति-साहित्य की कार्यरत प्रतिभाओं के जीवन और कृतित्व पर केन्द्रित लघु फ़िल्में शामिल हैं| 
आकाशवाणी और दूरदर्शन पर आपकी वार्ताएं, कवितायेँ और कहानियाँ वर्षों से सुनी-देखी जा रही हैं|
आधुनिक संवेदना के नाट्य-लेखन के प्रति भी इनकी रूचि गहरी है| 'काला-घोड़ा', 'भूखा भूकंप, प्यासी सुनामी', ' आदि इनके बहु-अंकीय सम्पूर्ण नाटक हैं| रंगकर्म और फिल्म को मिला कर बनाये 'थियेटर इंस्टालेशन' प्रयोग के रूप में 'भूखा भूकंप, प्यासी सुनामी' के प्रदर्शन पश्चिम क्षेत्र सांस्कृतिक केन्द्र उदयपुर के तत्वावधान में दर्पण-सभागार और भारतीय लोक कला मंडल के उदयपुर प्रेक्षागृहों में सफलतापूर्वक हो चुके हैं|
1966, 1968, 1974 और 1996 में बीकानेर में इन्होने अपनी कलाकृतियों का, जो मिश्रित-माध्यमों से निर्मित थीं, प्रदर्शन किया| इनका काम सीरी फोर्ट एरिया में स्थित कलादीर्घा में भी वर्ष 2009 में एकल प्रदर्शन के रूप में सामने आया था| इस प्रदर्शनी का उद्घाटन अपर्णा कौर ने किया था और कमलेश्वर ने इनके चित्रों पर टिप्पणी लिखी |
कई पत्र-पत्रिकाओं के लिए समय समय पर कला-समीक्षा लिखने वाले अशोक आत्रेय कला पर प्रकाशित हिन्दी-पुस्तकों के समालोचक भी हैं| उन्होंने आधुनिक कला को 'लोकप्रिय' बनाने के अपने प्रयासों के अंतर्गत 1994 में अपने फ्रांसीसी चित्रकार दोस्त डेनियल फिलोद के सहयोग से 12 फीट चौड़ा और 100 फीट लम्बा एक कैनवास सड़क पर बिछा कर जयपुर के 14 प्रसिद्ध चित्रकारों से कुछ ही घंटों में पूरा करवाया, जिसको ब्रिटिश हाई कमिश्नर और तत्कालीन संस्कृति मंत्री समेत सेंकड़ों प्रेक्षकों ने देखा! दस हज़ार फुट लम्बे कागज़ के विशाल न्यूजपेपर रोल पर अशोक आत्रेय ने स्याही, जलरंग, पेस्टल आदि माध्यमों से अमूर्त चित्रांकन का सिलसिला कई साल पहले से आरम्भ किया हुआ है, जिसका प्रदर्शन अभी होना है|
आजकल अपने जयपुर स्थित निवास पर रह कर वह फिल्म-निर्माण की और कई लेखन-परियोजनाओं में पूर्णकालिक तौर पर सक्रिय हैं| वह आजकल जयपुर स्थित रामबाग पैलेस होटल में इतिहासज्ञ के रूप में भी अनौपचारिक रूप से सम्बद्ध हैं |

‎
