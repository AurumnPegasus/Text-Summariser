मावठा झील भारत के राजस्थान प्रदेश की राजधानी में आमेर दुर्ग के नीचे स्थित है। यह एक कृत्रिम झील है, जिसका निर्माण महल की सुरक्षा एवं सुन्दरता बढ़ाने के लिए किया गया था। झील के एक किनारे के साथ-साथ ही दुर्ग में जाने का पैदल मार्ग है, एवं एक सुंदर उद्यान भी बना है। इसका निर्माण कछवाहा राजा जयसिंह के समय में किया गया था। इस उद्यान का नाम दुलाराम बाग है। वर्षा ऋतु में मावठा झील पानी से भर जाती है एवं तब यहाँ की सुन्दरता देखने लायक होती है। झील की अधिकतम लम्बाई 680 मी. एवं अधिकतम चौड़ाई 220 मी. है।
मावठा झील के बीच में एक छोटा-सा टापू बना है जिस पर एक उद्यान भी है। इसे केसर क्यारी कहा जाता है, क्योंकि कभी इसमें सुगन्धित केसर बोई जाती थी, जिससे महल के निकट का वातावरण महकता रहता था। महल के हाथियों को किसी किसी अवसर पर यहाँ जल क्रीड़ा करते हुए देखा जा सकता है।
पूर्व में इसके तट पर बड़े-बड़े वट वृक्ष हुआ करते थे, जिसके कारण इसका नाम महावटा सरोवर पड़ा जो कालांतर में बिगड़ कर मावटा बन गया। ये वृक्ष महाराजा ने 15वीं शताब्दी में लगवाये थे। यह सरोवर पर्वत से बहकर आये हुए वर्षा के जल को संग्रह करता है, एवं आमेर महल तथा निकटवर्ती जनसाधारण का मुख्य जलस्रोत है। जयपुर में गणेश चतुर्थी के अवसर पर स्थापित हुई गणपति प्रतिमाओं का विसर्जन इसी झील में हुआ करता है। इस महल के बारे में यहां तक कहा जाता था कि मावठा झील के किनारे बसे महल को देखकर प्रतीत होता है कि जैसे सोने की तश्तरी में हीरे-मोती जड़ दिये हों।
आमेर दुर्ग का झील में प्रतिबिंब
झील के पीछे आमेर दुर्ग
पुष्पित केसर क्यारी उद्यान
आमेर दुर्ग से झील का दृश्य
पहाड़ियों के बीच मावठा झील
