
ख़तलोन या विलोयत-इ-ख़तलोन ताजिकिस्तान की एक विलायत है। यह ताजिकिस्तान के दक्षिण-पश्चिम में स्थित है। इसका कुल क्षेत्रफल 24,800 वर्ग किमी है और सन् 2008 में इसकी आबादी 25.8 लाख अनुमानित की गई थी। ख़तलोन प्रान्त की राजधानी क़ुरग़ोनतेप्पा शहर है जिसका पुराना नाम कुर्गान-त्युबे था।
'ख़तलोन' में 'ख़' अक्षर के उच्चारण पर ध्यान दें क्योंकि यह बिना बिन्दु वाले 'ख' से ज़रा भिन्न है। इसका उच्चारण 'ख़राब' और 'ख़रीद' के 'ख़' से मिलता है।
ख़तलोन प्रान्त उत्तर में गिस्सार पर्वत शृंखला और दक्षिण में पंज नदी के बीच स्थित है। इसकी अंतर्राष्ट्रीय सीमाएँ पश्चिम में उज़बेकिस्तान और दक्षिण में अफ़्ग़ानिस्तान से लगती हैं। सोवियत संघ के ज़माने में ख़तलोन प्रान्त दो प्रान्तों में विभाजित था - कुर्गान-त्युबे ओब्लास्त और कुलोब ओब्लास्त । नवम्बर 1992 में इन दोनों प्रदेशों का विलय करके ख़तलोन प्रान्त बनाया गया। कुर्गान-त्युबे का इलाक़ा कोफ़रनिहोन नदी और वख़्श नदी की वादियों में पश्चिमी ख़तलोन में पड़ता है। कुलोब का इलाक़ा पूर्वी ख़तलोन में किज़िलसु नदी और यख़सु नदी की घाटियों में पड़ता है। पूरे प्रान्त में कुल मिलकर 24 ज़िले हैं - 14 पश्चिमी ख़तलोन में और 10 पूर्वी ख़तलोन में। ख़तलोन की अधिकतर आबादी कृषि में लगी हुई है, विशेषकर कपास और मवेशी पालन के क्षेत्रों में। उद्योगों में केवल 2-3% लोग ही काम करते हैं।
 सुग़्द प्रान्त · ख़तलोन प्रान्त · गणतंत्र-अधीन ज़िले · कूहिस्तोनी-बदख़्शान स्वशासित प्रान्त 
