फ़ादर टाइम लंदन के लॉर्ड्स क्रिकेट ग्राउंड में स्थित एक वायु दिशासूचक यंत्र है। यह विकट से गिल्लियाँ हटाते हुए फ़ादर टाइम के आकार में है। क्रिकेट के नियमों की धारा 16 में कहा गया है कि समय की पुकार के बाद, दोनों विकटों से गिल्लियाँ हटा दी जाएँगी। फ़ादर टाइम इसी नियम का प्रतीक है। यह यंत्र ओल्ड फ़ादर टाइम के नाम से लोकप्रिय है और दूरदर्शन व रेडियो पर अक्सर इसी नाम से जाना जाता है, परंतु इसके आधिकारिक नाम में “ओल्ड” शब्द नहीं है। यंत्र की कुल लम्बाई 6 फ़ीट 6 इन्च है, जिस में फ़ादर टाइम कि आकृति 5 फ़ीट 4 इन्च लम्बी है। मैदान के ग्रैंड स्टैंड के वास्तुकार, सर हर्बर्ट बेकर, ने यह यंत्र 1926 में लॉर्ड्स को दिया था।
ओल्ड फ़ादर टाइम की स्थापना सबसे पहले पुराने ग्रैंड स्टैंड के ऊपर की गई थी। दूसरे विश्व युद्ध में ब्लिट्ज़क्रेग के दौरान, यह एक बैराज गुब्बारे के तार रस्सों में फँसकर गिर गया था। युद्ध के बाद इसकी मरम्मत हुई और इसे फिर अपनी पुरानी जगह पर लगा दिया गया। 1992 में इस यंत्र पर बिजली गिरी। ओल्ड फ़ादर टाइम पर बिजली गिरने से हुए नुक़सान की मरम्मत को बच्चों के दूरदर्शन कार्यक्रम ब्लू पीटर पर दिखाया गया था। 1996 में जब ग्रैंड स्टैंड को गिरा कर फिर से बनाया गया तो फ़ादर टाइम को स्थायी रूप से माउंड स्टैंड पर स्थानांतरित कर दिया गया। मार्च 2015 में एक बार फिर यह यंत्र क्षतिग्रस्त हुआ और इसकी मरम्मत हुई। इस बार नुक़सान का कारण थीं तूफ़ान निकलस की तेज़ हवाएँ।
1969 में ओल्ड फ़ादर टाइम ससेक्स और इंग्लैण्ड क्रिकेट खिलाड़ी जॉन स्नो की कविता “लॉर्ड्स टेस्ट” का विषय बना।
