जिन राजवंश, जिसे जुरचेन राजवंश भी कहा जाता है, जुरचेन लोगों के वानयान परिवार द्वारा स्थापित एक राजवंश था जिसने उत्तरी चीन और उसके कुछ पड़ोसी इलाक़ों पर सन् 1115 ईसवी से 1234 ईसवी तक शासन किया। यह जुरचेन लोग उन्ही मान्छु लोगों के पूर्वज थे जिन्होनें 500 वर्षों बाद चीन पर चिंग राजवंश के रूप में राज किया। ध्यान दीजिये की इस जिन राजवंश से पहले एक और जिन राजवंश आया था जिनका इस वंश से कोई सम्बन्ध नहीं है।
जिन राजवंश की स्थापना उत्तरी मंचूरिया में बसने वाले जुरचेन लोगों के एक क़बीले के वानयान अगुदा नामक मुखिया ने की थी। उनका पहला मुक़ाबले उत्तरी चीन पर राज कर रहे ख़ितानी लोगों के लियाओ राजवंश से हुआ। लियाओ वंश का मंचूरिया और मंगोलिया के कुछ भाग पर सदियों से क़ब्ज़ा था। सन् 1121 में जुरचेनों ने लियाओ के दक्षिण में स्थित सोंग राजवंश से संधि करके इकठ्ठे लियाओ पर हमला करने का फ़ैसला किया। सोंग फ़ौजें तो असफल रहीं लेकिन जुरचेन लियाओ को मध्य एशिया की तरफ़ खदेड़ने में कामयाब रहे। 1125 में अगुदा का देहांत होने पर जुरचेनों ने सोंग के साथ संधि तोड़कर उनके इलाक़ों पर भी हमला कर दिया। 9 जनवरी 1127 में उन्होंने काईफ़ेंग शहर पर क़ब्ज़ा कर के उसे जला डाला। सोंग परिवार भागकर यान्गत्से नदी के पार जाकर टिक गया और वहां उन्होंने एक नए दक्षिणी सोंग राजवंश के नाम से अपना शासन जारी रखा। समय के साथ जुरचेन लोग चीनी संस्कृति में ढलते गए और लगभग 30 लाख जुरचेन उत्तरी चीन में आ बसे। इनके अधीन 3 करोड़ चीनी नागरिक थे। 1191 तक इन्होने अपनी नसल शुद्ध रखने के लिए जुरचेनों और हान चीनी लोगों के बीच शादियाँ वर्जित रखी। उसके बाद दोनों गुटों में शादियाँ होने लगी और जुरचेन धीरे-धीरे चीनी सभ्यता का हिस्सा बनने लगे।
13वीं सदी के शुरआत से ही उत्तर में स्थित मंगोल लोग जिन साम्राज्य को तंग करने लगे। 1211 में चंगेज़ ख़ान की मंगोल फ़ौज के 50,000 घुड़सवारों ने जिन साम्राज्य पर हमला कर दिया और इस क्षेत्र के बाग़ी ख़ितानी लोगों और जुरचेनों को अपने साथ शामिल कर लिया। पहले तो उन्होंने जिन राज्य की पश्चिमी राजधानी दातोंग जीती। 1212 में उन्होंने जिन राज्य की पूर्वी राजधानी को लूटा और 1213 में उनकी केन्द्रीय राजधानी झोंगदू को घेर लिया। जिन राजवंश जैसे-तैसे मंगोलों के साथ संधि कर के केन्द्रीय राजधानी पर तो बने रहे लेकिन कुछ ही महीनों में अपनी सरकार दक्षिणी राजधानी काईफ़ेंग शहर में ले गए। 1216 में जिन साम्राज्य के कुछ सलाहकारों ने उन्हें दक्षिण में स्थित सोंग राजवंश पर हमला करने की ख़राब राय दी। युद्ध शुरू तो हुआ लेकिन 1219 में उन्हें हार मिली। अब जिन राज्य उत्तर से मंगोलों और दक्षिण में सोंग के साथ दो-तरफ़ा लड़ाई में फँस गया। 1232 में मंगोल सम्राट चंगेज़ ख़ान के पुत्र ओगताई ख़ान ने सोंग वंश की मदद के साथ जिन साम्राज्य पर हमला किया। 1233 में उनकी फ़ौजें जिन राजधानी में घुस गई। 1234 में जिन राजवंश के सम्राट आईज़ोंग ने आत्महत्या कर ली और जिन साम्राज्य का अंत हो गया। जिन राज्य का मंगोलों और सोंग में बटवारा होना था लेकिन वे समझौता न कर सके और उनमें आगे इसपर आपसी युद्ध हो गया।
