डिस्नोमिया हमारे सौर मण्डल के सब से बड़े ज्ञात बौने ग्रह ऍरिस का इकलौता ज्ञात उपग्रह है। अंतर्राष्ट्रीय खगोलीय संघ द्वारा रखा गया इसका औपचारिक नाम " ऍरिस 1 डिस्नोमिया" है। इसका व्यास 100-250 किमी अनुमानित किया जाता है।
ऍरिस और डिस्नोमिया दोनों की खोज सन् 2005 में की गयी थी। दोनों ही वरुण-पार वस्तुएँ हैं, यानि वरुण की कक्षा से भी बाहार हैं। ये दोनों सूरज से बेहद दूर हैं और काइपर घेरे से भी बाहर एक बिखरे चक्र नाम के क्षेत्र में स्थित हैं। 2011 में ऍरिस और डिस्नोमिया सूरज से 96.6 खगोलीय इकाई की दूरी पर थे, जो प्लूटो से भी तीन गुना अधिक है। आज की तारीख़ में ऍरिस और डिस्नोमिया हमारे सौर मण्डल की सब से दूरी पर स्थित प्राकृतिक वस्तुएँ हैं।
ऍरिस को अंग्रेज़ी में "Eris" और डिस्नोमिया को अंग्रेज़ी में "Dysnomia" लिखते हैं। डिस्नोमिया प्राचीन यूनानी धर्म में ऍरिस नाम की एक देवी की बेटी थी। ऍरिस विवाद और लड़ाई-झगड़े की देवी मानी जाती थीं और "डिस्नोमिया" का अर्थ प्राचीन यूनानी में "अराजकता" है, यानि वह स्थिति जिसमें कोई न्याय-क़ानून न हो और हाहाकार मचा हुआ हो।
अंदाज़ा लगाया जाता है के डिस्नोमिया को ऍरिस की एक पूरी परिक्रमा लेने में लगभग 15.7 दिन लग जाते हैं। माना जाता है के ऍरिस के इर्द-गिर्द डिस्नोमिया की कक्षा लगभग गोल अकार की है।
