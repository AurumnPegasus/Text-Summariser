आली पश्चिमी तिब्बत का एक शहर है जो जनवादी गणतंत्र चीन द्वारा नियंत्रित तिब्बत स्वशासित प्रदेश नामक प्रशासनिक ईकाई के न्गारी विभाग का प्रशासनिक मुख्यालय भी है। आली न्गारी विभाग के गर ज़िले में स्थित है और उस ज़िले की राजधानी भी है। यह सिन्धु नदी के आरम्भिक प्रवाह के, जिसका नाम सेंगे त्संगपो है, पास स्थित है, इसलिये इस शहर को कभी-कभी नदी के नाम पर सेंगे-आली, या फिर चीनी लहजे में 'सेंगे त्संगपो' को बदलकर सेंगेज़ंगबो, भी कहते हैं। चीनी सरकार सिन्धु नदी को चीनी भाषा में 'शीचुआन हे' बुलाती है इसलिये इस शहर को शीचुआनहे भी कहते हैं। आली 4,200 मीटर की ऊँचाई पर स्थित है और तिब्बत की राजधानी ल्हासा से 1,655 किमी दूर है।
तिब्बती इतिहास में इस बस्ती का महत्व बहुत कम था और इसे 'गर' कहा जाता था, जो अब इस ज़िले का नाम है। यहाँ कुछ सौ लोग ही रहते थे। 1965 में चीन की सरकार ने यहाँ शहर स्थापित करने का फ़ैसला लिया और नई बस्ती का निर्माण किया। इसका नाम बदलकर 'आली' रखा गया। 2008 में यहाँ 20,000 लोग रह रहे थे और लगभग सभी हान चीनी थे, यानि स्थानीय तिब्बती लोग बहुत कम हैं।
