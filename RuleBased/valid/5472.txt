छोटा मॅजलॅनिक बादल एक बौनी गैलेक्सी है जो हमारी अपनी गैलेक्सी, आकाशगंगा, की उपग्रह है। यह पृथ्वी से क़रीब 200,000 प्रकाश-वर्ष दूर है और इसका व्यास 7,000 प्रकाश-वर्ष है। छो॰मॅ॰बा॰ में कई दसियों करोड़ तारे हैं। तुलना के लिए आकाशगंगा का व्यास 100,000 प्रकाश-वर्ष है और उसमें 1-4 खरब तारे हैं। छो॰मॅ॰बा॰ हमारी आसपास की 30 गैलेक्सियों के स्थानीय समूह की सदस्य है और बिना दूरबीन के आँखों से दिख सकने वाली सबसे सुदूर खगोलीय वस्तुओं में इसकी गिनती होती है।
वैज्ञानिक मानते हैं के युगों पहले छो॰मॅ॰बा॰ एक डंडीय सर्पिल गैलेक्सी थी जिसे आकाशगंगा के ज़बरदस्त गुरुत्वाकर्षण के ज्वारभाटा बल ने बेढंगा बना डाला। छो॰मॅ॰बा॰ में अभी भी एक केन्द्रीय डंडा है, लेकिन इनका आकार काफ़ी टेढ़ा-मेढ़ा हो चुका है।
अंग्रेज़ी में "छोटे मॅजलॅनिक बादल" को "स्मॉल मॅजलॅनिक क्लाउड" कहते हैं।
