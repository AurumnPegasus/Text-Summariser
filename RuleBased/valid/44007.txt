कॅप्लर-22 उर्फ़ कॅप्लर-22ए पृथ्वी से 600 प्रकाश वर्ष दूर हंस तारामंडल के क्षेत्र में स्थित एक G श्रेणी का मुख्य अनुक्रम तारा है। यह आकार में हमारे सूरज से ज़रा छोटा और तापमान में उस से ठंडा है।
5 दिसम्बर 2011 में वैज्ञानिकों ने घोषणा की के कॅप्लर-22 तारे के इर्द-गिर्द पृथ्वी से ज़रा बड़ा ग़ैर-सौरीय ग्रह परिक्रमा करता हुआ पाया गया है। यह महापृथ्वी इस तारे के वासयोग्य क्षेत्र में स्थित है, यानि यहाँ पानी और जीवन होने की सम्भावना है, हालाँकि उनके अस्तित्व का ज्ञात होना फ़िलहाल कठिन है। यह पहला पृथ्वी जैसा ग्रह मिला है जो किसी तारे के वासयोग्य क्षेत्र में स्थित है। ग्रह का नाम कॅप्लर-22बी रखा गया है।
