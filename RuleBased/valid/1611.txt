बहुकम्पित्र ऐसा एलेक्ट्रानिक परिपथ है जिसका उपयोग दो-स्थिति वाले विविध आंकिक निकायों के निर्माण में किया जाता है। इसमें दो प्रवर्धक युक्तियाँ प्रतिरोध और संधारित्र द्वारा क्रास-कपुल्ड होते हैं। 
बहुकंपित्र तीन तरह के होते हैं - 
स्वचलित बहुकंपित्र का आउटपुट किसी एक स्थिति में स्थिर नहीं रहता बल्कि लगातार उच्च से निम्न और निम्न से उच्च में बदलता रहता है। बदलने की यह आवृत्ति परिपथ में लगे अवयवों के मान से निर्धारित होती है। 
एकस्थितिक बहुकंपित्र का आउटपुट अधिकांश समय किसी एक स्थिति में पड़ा रहता है किन्तु इसके इनपुट में एक ट्रिगर देने पर इसका आउटपुट क्षणिक रूप के दूसरी अवस्था में जाकर पुनः स्थायी अवस्था में चला जाता है। आउटपुट क्षणिक अवस्था में कितने समय रहेगा, यह परिपथ के अवयवों के मान से निर्धारित होता है। इस परिपथ को 'मोनो शॉट' या 'वन शॉट' भी कहते हैं।
द्विस्थितिक बहुकंपित्र वे हैं जिनका आउटपुट निम्न तथा उच्च दोनों ही स्थितियों में स्थायी रूप से बना रह सकता है। इसके आउटपुट को एक स्थायी अवस्था से दूसरी स्थायी अवस्था में बाहर से एक ट्रिगर पल्स देकर बदला जा सकता है। इसीलिए इसे 'फ्लिप-फ्लॉप' भी कहते हैं। अतः फ्लिप-फ्लॉप एक स्मृति की तरह समझा जा सकता है जो एक बिट की सूचना स्मरण रखता है।
बहुकम्पित्रों के अनेकों उपयोग हैं। इनका उपयोग वहाँ होता है जहाँ समयान्तर का काम पड़ता है या वर्ग-पल्स की आवश्यकता हो। उदाहरण के लिए, जब सस्ते आईसी आने के पहले के काल में आवृत्ति-विभाजक के काम के लिए बहुकम्पित्रों की श्रेणी का प्रयोग करना पड़ता था। मोनो शॉट का काम वहाँ पड़ता है जहाँ किसी पल्स के हाई होने के एक निश्चित अन्तराल के बाद कोई दूसरा काम करना हो। उदाहरण के लिए हमारे पास एक डिजिटल संकेत आता है जिसके हाई होते ही एक रिले चालू करना है और उसके 100 मिलीसेकेण्ड बाद दूसरा रिले चालू करना है तो वहाँ एक मोनोशॉट की आवश्यकता होगी।
555 नामक 8-पिन वाली प्रसिद्ध आईसी से आसानी से स्वचलित बहुकंपित्र तथा मोनो शॉट बनाया जा सकता है। इसके अलावा स्वचलित बहुकंपित्र, मोनो शॉट तथा फ्लिप-फ्लॉप के लिए अन्य बहुत सी आईसी उपलब्ध हैं।
