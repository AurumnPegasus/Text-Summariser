ध्रांगधरा या धांगध्रा नगर भारत में गुजरात के सुरेंद्रनगर नामक जिले में अहमदाबाद से 75 मील पश्चिम में स्थित प्रसिद्ध नगर और रेलवे का जंकशन है। यहाँ पर कपास, नमक, ज्वार, बाजरा, इमारती पत्थर आदि का व्यापार होता है। कॉस्टिक सोडा, सोडा ऐश, सोडियम बाइ कार्बोनेट जैसे रासायनिक पदार्थों का भी यहाँ निर्माण किया जाता है। कपास से बिनौला निकालने तथा सूती वस्त्र बनाने के कारखाने भी हैं। यह कसीदाकारी की कला के लिए प्रसिद्ध है। 1730 ई. में स्थापित ध्रांगधरा देशी रियासत की यह राजधानी थी। इस रियासत का क्षेत्रफल 1, 167 वर्ग मील है। राज्यों के पुनर्गठन के समय रियासत गुजरात में सम्मिलित की गई।
