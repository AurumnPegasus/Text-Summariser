एडावलेठ कक्कट जानकी अम्माल  भारत की एक महिला वैज्ञानिक थीं। अम्माल एक ख्यातिनाम वनस्पति और कोशिका वैज्ञानिक थीं जिन्होंने आनुवांशिकी, उद्विकास, वानस्पतिक भूगोल और नृजातीय वानस्पतिकी के क्षेत्र में उल्लेखनीय योगदान दिया। पद्म श्री से सम्मानित जानकी अम्माल भारतीय विज्ञान अकादमी की संस्थापक फेलो रहीं हैं। 
जानकी अम्माल का जन्म केरल के तेल्लीचेरी में वर्ष 1897 में हुआ। एक सुसंस्कृत मध्यवर्गीय परिवार में जन्मी अम्माल के पिता तत्कालीन मद्रास सूबे में उप-न्यायाधीश थे। अम्माल के छः भाई और पाँच बहनें थीं। तेल्लीचेरी में आरंभिक शिक्षा के बाद उच्च शिक्षा के लिए अम्माल मद्रास चली गयीं जहाँ उन्होंने क्वींस मेरी'ज़ कॉलेज से स्नातक की और 1921 में प्रेसीडेन्सी कॉलेज से ऑनर्स की उपाधि अर्जित की।
अम्माल ने वीमेन्स क्रिश्चियन कॉलेज, मद्रास में पढ़ाया। वे मिशिगन विश्वविद्यालय, अमेरिका में एक बार्बर स्कॉलर के तौर पर कुछ समय तक के लिए रहीं जहाँ से उन्होंने 1925 में अपनी स्नातकोत्तर की उपाधि प्राप्त की। भारत वापसी के पश्चात उन्होंने वी॰क्रि॰कॉ॰ में पढ़ाना जारी रखा। अम्माल, पहले ओरिएंटल बार्बर फेलो के तौर पर, पुनः मिशिगन चली गयीं जहाँ 1931 में उन्होंने डी॰एससी॰ की उपाधि प्राप्त की। वे वानस्पतिकी की प्रोफेसर के रूप में लौटीं और महाराजा कॉलेज ऑफ साईंस, त्रिवेन्द्रम में 1930 से 1934 तक पढ़ाया।
अम्माल को 1935 में भारतीय विज्ञान अकादमी का तथा 1957 में भारतीय राष्ट्रीय विज्ञान अकादमी का फेलो चुना गया। मिशिगन विश्वविद्यालय ने 1956 में उन्हें एलएल॰डी॰ की मानद उपाधि प्रदान की। भारत सरकार ने 1957 में उन्हें पद्म श्री से सम्मानित किया। 2000 में भारत सरकार के पर्यावरण और वन मंत्रालय ने उनके नाम पर वर्गीकरण विज्ञान के क्षेत्र में राष्ट्रीय पुरस्कार संस्थापित किया।
