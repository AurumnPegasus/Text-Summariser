भुसावल भारत के महाराष्ट्र प्रांत का एक प्रमुख नगर है। भुसावल शहर जलगांव ज़िला, उत्तरी महाराष्ट्र राज्य, पश्चिमी भारत में है। यह सतपुड़ा पर्वतश्रेणी और दक्कन पठार की अजंता पहाड़ियों के मध्य ताप्ती नदी के तट पर स्थित है। मुंबई -कोलकाता और मुंबई-दिल्ली मार्गों पर स्थित यह शहर एक प्रमुख रेलवे जंक्शन है। एक विशाल रेल-इंजन कार्यशाला वाला भुसावल मूलत: एक रेलवे नगर है।
भुसावल आसपास के कपास उत्पादन क्षेत्रों का एक प्रमुख केंद्र है। भुसावल के इलाक़े में उत्पादित केले, बाजरा और मूँगफली का व्यापार होता है। भुसावल में एक बड़ा तेलशोधक कारख़ाना है।
भुसावल में एस. जी. बी कॉलेज ऑफ़ इंजीनियरिंग ऐंड टेक्नोलॉजी, पी.ओ. नाहटा कला, विज्ञान और वाणिज्य महाविद्यालय और डी.एल. माध्यमिक विद्यालय स्थित है।
2001 की जनगणना के अनुसार भुसावल शहर की कुल जनसंख्या 1,72,366 है।
