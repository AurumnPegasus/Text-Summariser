फिर भी ना माने... बद्तमीज़ दिल स्टार प्लस पर प्रसारित होने वाला एक भारतीय हिन्दी धारावाहिक है। यह धारावाहिक 29 जून 2015 से सोमवार से शनिवार रात 8:30 बजे प्रसारित होता है। यह कहानी 1985 में बनी एक अमेरिकी फिल्म दी ब्रेकफास्ट क्लब पर आधारित है।
फिर भी ना माने... बद्तमीज़ दिल की कहानी 5 विद्यार्थियों की है जो जीवन को अलग अलग ढंग से देखते हैं। जब वह एक दूसरे से मिलते हैं तो उन्हें उन सभी के बीच अनेक समानता दिखती है। इसमें अबीर मल्होत्रा जिसे गाना बहुत अच्छा लगता है। उसे विद्यालय के समय मेहर पुरोहित से प्यार हो जाता है। जल्द ही दोनों शादी कर लेते हैं, लेकिन कुछ ही समय बीतने के बाद उन दोनों का तलाक हो जाता है।
आठ वर्ष होने के बाद अबीर एक गायक बन जाता है और उसी दौरान उसके संगीत कंपनी में मेहर सीईओ के रूप में आ जाती है।
इस धारावाहिक का नाम पहले ये इश्क़ नहीं आसान नाम से रखा गया था। बाद में इसे फिर भी ना माने... बद्तमीज़ दिल नाम से प्रसारित किया जाने का निर्णय लिया गया। इसकी शुरुआती कहानी 1985 में बनी एक अमेरिकी फिल्म दी ब्रेकफास्ट क्लब से ली गई है। इस धारावाहिक को बनाते समय पहली पसंद विवियन डीसेना और दृष्टि धामी थे। लेकिन विवियन इस धारावाहिक के अबीर के किरदार के लिए 17 वर्ष के लड़के की भूमिका के लिए सही नहीं लगे। इसके बाद यह किरदार पर्ल को दे दिया गया। लेकिन मुख्य किरदार में एक नया चेहरा होने के कारण दल को लगा की मेहर की भूमिका भी किसी नए चेहरे को मिलनी चाहिए। जिसके बाद यह किरदार अस्मिता सूद को मिल गया।
स्टार के कुछ धारावाहिक की तरह इस धारावाहिक के लिए भी एक गाने का निर्माण किया गया है। इससे पहले दिल मिल गए आदि धारावाहिक में भी इस प्रकार के गाने का उपयोग किया गया था। इस धारावाहिक के गाने को दर्शन रावल ने गाया है। जो इंडिया'ज़ रॉ स्टार नामक एक वास्तविक कार्यक्रम के विजेता बने थे। वह इस धारावाहिक में कुल 8 गाने गाएँ हैं।
