लम्हे 1991 में बनी हिन्दी भाषा की नाटकीय प्रेमकहानी फ़िल्म है। फिल्म की प्रमुख भूमिकाओं में अनिल कपूर और श्रीदेवी है जबकि वहीदा रहमान, अनुपम खेर और मनोहर सिंह सहायक भूमिका निभाते हैं। हालांकि फिल्म वित्तीय सफलता नहीं थी लेकिन इसे आलोचनात्मक प्रशंसा प्राप्त हुई थी। इसे एक राष्ट्रीय फ़िल्म पुरस्कार सहित पाँच फिल्मफेयर पुरस्कार प्राप्त हुए थे।
वीरेन्द्र प्रताप सिंह अपनी दाई माँ के साथ राजस्थान जाता है। वहाँ वो पल्लवी से मिलता है और उससे प्यार करने लगता है। लेकिन पल्लवी सिद्धार्थ से प्यार करती है और उससे शादी भी कर लेती है। वीरेन्द्र का दिल टूट जाता है और वो लंदन चला जाता है। वहाँ वो अपने दोस्त प्रेम के साथ सब कुछ भूलने की कोशिश करता है। कुछ साल बाद एक कार हादसे में पल्लवी और सिद्धार्थ मर जाते हैं। लेकिन उनकी बेटी पूजा बच जाती है जिसे दाई माँ द्वारा ही पाला जाता है।
वीरेन्द्र एकाध साल बाद भारत लौटता है। कई साल बाद जब वो बड़ी हो चुकी पूजा से मिलता है, तो देखकर चौक जाता है कि वो बिल्कुल अपनी माँ और उसके प्यार जैसी दिखती है। वो उससे दूरी बनाए रखता है। कुछ वर्षों बाद दाई माँ पूजा को लंदन घुमाने लाती है। वहाँ वो वीरेन्द्र को कबूल करने लगती है और उससे शादी करने को तैयार हो जाती है। लेकिन वो उससे इंकार कर देता और कहता है कि वो उससे नहीं उसकी माँ से प्यार करता था। पूजा वापिस भारत लौटती है और धीरे-धीरे वीरेन्द्र को भूलते हुए दूसरे कामों में व्यस्त हो जाती है। लेकिन वो उसे नहीं भूल पाता है और उसे ढूंढ कर उससे प्यार का इजहार करता है जिसे वो स्वीकार करती है।
फ़िल्म का संगीत शिवकुमार शर्मा और हरिप्रसाद चौरसिया द्वारा दिया गया है तथा गीतकार आनंद बख्शी हैं।
