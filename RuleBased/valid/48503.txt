
अभिजित या वेगा, जिसका बायर नाम "अल्फ़ा लायरे" है, लायरा तारामंडल का सब से रोशन तारा है। यह पृथ्वी से दिखने वाले तारों में से पाँचवा सब से रोशन तारा भी है। अभिजित पृथ्वी से 25 प्रकाश वर्ष की दूरी पर है। खगोलशास्त्री हज़ारों सालों से अभिजित का अध्ययन करते आए हैं और कभी-कभी कहा जाता है के यह "सूरज के बाद शायद आसमान में सब से महत्त्वपूर्ण तारा है"।
अभिजित आसमान में घूम रहा है - सन् 12,000 ईसा पूर्व में यह उत्तर ध्रुव का तारा था । यह वहां से हिल चुका है लेकिन सन् 13,727 ईस्वी में यह फिर से उत्तर ध्रुव का तारा बन जाएगा।
अभिजित की उम्र केवल 45 करोड़ वर्ष है। हमारे सूरज की उम्र इस से दस गुना ज़्यादा है। इसका द्रव्यमान सूरज के द्रव्यमान का लगभग 2.1 गुना है और इसका व्यास सौर व्यास का लगभग 2.26 गुना है। इसमें नाभिकीय संलयन इतनी फ़ुर्ती से चल रहा है के अभिजित अपना हाइड्रोजन इंधन बहुत तेज़ी से ख़त्म कर रहा है और इसका पूरा जीवनकाल पृथ्वी के सूरज के जीवनकाल का दसवा ही होगा। अभिजित अपने पूरे जीवनकाल का लगभग आधा समय व्यतीत कर चुका है। श्रेणीकरण के हिसाब से यह एक A0V श्रेणी का तारा है, यानि एक नीला-से रंग का मुख्य अनुक्रम तारा है।
अभिजित बहुत तेज़ी से घूर्णन कर रहा है । घूर्णन की यह 274 किलोमीटर प्रति सैकिंड की रफ़्तार इतनी तेज़ है के यदि यह थोड़ी सी अधिक तेज़ होती तो यह तारा टूटकर बिखरना शुरू हो जाता। इतने तेज़ घूर्णन से यह थोड़ा-सा पिचक भी गया है - इसकी चौड़ाई इसकी लम्बाई से 23% ज़्यादा है।
अभिजित से आने वाले अवरक्त विकिरण को परखने से ज्ञात हुआ है के इस तारे के इर्द-गिर्द एक मलबे का चक्र परिक्रमा कर रहा है जो सौर मंडल के बाहरी इलाक़ों में सूरज की परिक्रमा करते हुए काइपर घेरे जैसा है। वैज्ञानिक मानते हैं के यह धूल-ग़ुबार अभिजित के पास खगोलीय वस्तुओं के आपसी टकराव से पैदा हुआ है।
अध्ययन से यह भी ज्ञात हुआ है के एक बृहस्पति जैसा गैस दानव ग्रह भी शायद अभिजित की परिक्रमा कर रहा है।
अभिजित और सूरज के आकारों की तुलना - सूरज दाएँ पर है
शायद ऐसे ही दो बौने ग्रहों के टकरा के ध्वस्त हो जाने से अभिजित के इर्द-गिर्द का मलबा चक्र बन गया ]]
