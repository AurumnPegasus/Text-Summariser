सीनाई प्रायद्वीप या सीनाई या सीना प्रायद्वीप मिस्र का एक त्रिकोणरुपी प्रायद्वीप है जो उत्तर में भूमध्य सागर और दक्षिणपश्चिम में लाल सागर की सुएज़ की खाड़ी और दक्षिणपूर्व में लाल सागर की अक़ाबा की खाड़ी के बीच में स्थित है। लगभग 60,000 वर्ग किमी का यह इलाक़ा मिस्र का इकलौता क्षेत्र है जो एशिया के महाद्वीप पर पड़ता है । भौगोलिक दृष्टि से यह एशिया और अफ़्रीका के महाद्वीपों के बीच एक ज़मीनी पुल है। सीनाई और मिस्र की मुख्यभूमि के बीच सुएज़ नहर और सुएज़ की खाड़ी आती है। पूर्व में सीनाई की अकेली ज़मीनी सरहद इस्राइल से लगती है।
सीनाई पर लगभग 5 लाख लोग रहते हैं और इसका अधिकतर हिस्सा मिस्र के दो प्रान्तों में बंटा हुआ है। इसके अलावा तीन अन्य प्रान्त हैं जो थोड़े सीनाई में और थोड़े सुएज़ के पार मिस्र की मुख्यभूमि पर विस्तृत हैं। इतिहास में सीनाई पर बहुत से देशों और साम्राज्यों ने झड़पें की हैं। मिस्र के अपने राज्यों के अलावा यहाँ कभी उस्मानी साम्राज्य का और फिर ब्रिटेन का शासन रहा था। 1956 के सुएज़ संकट में और और फिर 1967 में छः दिन का युध्द के बाद इस्राइल ने इसपर क़ब्ज़ा किया। 1967 के बाद इस्राइल ने घोषणा कर दी कि सीनाई अब उसका हिस्सा है। इसे वापस लेने के लिए मिस्र ने 1973 में इस्राइल से फिर युद्ध किया लेकिन असफल रहा। 1979 में इस्राइल-मिस्र शांति संधि के बाद 1982 में इस्राइल ने ख़ुद ही इसे मिस्र को वापस कर दिया। वर्तमानकाल में सीनाई एक पर्यटन स्थल है। यहूदी, ईसाई और इस्लाम धर्म की मान्यता है कि यहीं के सीनाई पर्वत पर पैग़म्बर​ मूसा को ईश्वर से दस धर्मादेश मिले थे।
संत कैथरीन मठ दुनिया का सबसे प्राचीन चालित ईसाई मठ है
मिस्र-इस्राइल अंतर्राष्ट्रीय सीमा
दक्षिण सीनाई का दहब शहर एक लोकप्रीय पर्यटन स्थल है
सीनाई पर्वत 
