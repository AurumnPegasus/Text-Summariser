मायङ असम के मोरीगाँव जिले का एक गाँव है जो 'काले जादू' के लिए प्रसिद्ध है। यह गाँव ब्रह्मपुत्र नदी के तट पर बसा हुआ है और गुवाहाटी से लगभग 40 किमी की दूरी पर है। पूर्व काल में इसे 'काले जादू की धूरी' कहा जाता था जिसके कारण आज भी यह पर्यटकों के आकर्षण का केन्द्र बना हुआ है।
'मायङ' शब्द की उत्पत्ति कई तरह से की जाती है जिसमें सबसे प्रमुख है, संस्कृत शब्द माया से इसकी व्युत्पत्ति। इसके अलावा दिमासा भाषा में मियाङ शब्द का अर्थ है हाथी। इसी तरह मा  और 'अंग' मिलाकर भी इसकी व्युत्पत्ति मानी जाती है। कुछ लोग यह भी मानते हैं कि मणिपुर के मोइरंग के मूल निवासी इस क्षेत्र में बसे हुए थे जिसके कारण इसे मायङ कहा जाने लगा।
