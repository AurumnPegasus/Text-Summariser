राजेश्वर प्रसाद मंडल न्यायविद, साहित्यकार एवं हिन्दीसेवी थे। पटना उच्च न्यायालय में हिन्दी में न्यायादेश लिखने वाले वे प्रथम न्यायधीश थे।
बहुमुखी प्रतिभा के धनी और हिन्दी में न्यायादेश लिखने वाले पटना उच्च न्यायालय के प्रथम न्यायाधीश न्यायमूर्ति राजेश्वर प्रसाद मंडल ‘मणिराज’ का जन्म मधेपुरा जिला के गढिया में 20 फ़रवरी 1920 को हुआ था। आपके दादा रासबिहारी मंडल सुख्यात जमींदार एवं बिहार के अग्रणी कांग्रेसी थे। रासबिहारी मंडल के तीन पुत्र भुवनेश्वरी प्रसाद मंडल, कमलेश्वरी प्रसाद मंडल तथा बिन्ध्येश्वरी प्रसाद मंडल राजनीति में सक्रिय थे। राजेश्वर पिता भुवनेश्वरी प्रसाद मंडल और माता सुमित्रा देवी के ज्येष्ठ पुत्र थे। टीएनबी कॉलेज भागलपुर से अर्थशास्त्र में स्नातक और पटना वि0वि0 से एम0ए0 करने के बाद इन्होने 1941 में पटना विधि महाविद्यालय से वकालत की डिग्री हासिल की. 1940 में आपके विवाह पटना में भाग्यमणी देवी से हुआ।
राजेश्वर प्रसाद मंडल 1942 में वकालत पेशे से जुड़े. 1946 तक मधेपुरा में वकालत करने के बाद ये 1947 में मुंसिफ के पद पर गया में नियुक्त हुए.1966 में ये पटना हाई कोर्ट के डिप्टी रजिस्ट्रार बनाये गए तथा 1969 में दुमका में एडीजे बने. 1973 में हजारीबाग के जिला एवं सत्र न्यायाधीश के रूप में पदस्थापित हुए और फिर 1979 में पटना उच्च न्यायालय के न्यायाधीश जैसे उत्कर्ष पद पर. 1982 में अवकाश ग्रहण करने के पूर्व वे समस्तीपुर जेल फायरिंग जांच समिति के चेयरमैन नियुक्त हुए. 1990 में ये राष्ट्रीय एकता परिषद के सदस्य तथा 1990 में ही पटना उच्च न्यायालय में सलाहकार परिषद के सदस्य जज मनोनीत हुए. 10 अक्टूबर 1992 को इनके जीवन यात्रा का समापन पटना में ही हो गया।
बहुत सी महत्वपूर्ण उपलब्धियों से सजा था उनका जीवन. बहुत अच्छे खिलाड़ी ही नही, बहुत अच्छे इंसान भी थे वे. हिन्दी में न्यायादेश लिखने वाले पटना उच्च न्यायलय के प्रथम न्यायाधीश थे वे. उन्होंने हजार पृष्ठ से भी अधिक विस्तार में साहित्य-सर्जना की जिनमे सभ्यता की कहानी, धर्म, देवता और परमात्मा, भारत वर्ष हिंदुओं का देश, ब्राह्मणों की धरती आदि ग्रंथों में वंचितों के प्रति अपनी पक्षधरता द्वारा यह प्रमाणित किया किया है। ’जहाँ सुख और शान्ति मिलती है’ जैसे रोचक उपन्यास में उन्होंने पाश्चात्य की तुलना में भारतीय संस्कृति का औचित्य प्रतिपादित किया है तो ‘सतयुग और पॉकेटमारी’ कहानी संग्रह में अपनी व्यंग दक्षता का प्रमाण दिया है। ’अँधेरा और उजाला’ के द्वारा उनके नाटककार व्यक्तित्व का परिचय मिलता है तो ‘चमचा विज्ञान’ से कवि प्रतिभा का.
सार रूप में कहें तो राजेश्वर प्रसाद मंडल मानवता के पुजारी, रूढियों के भंजक, प्रगतिकामी, सामाजिक परिवर्तन के शब्द-साधक मसीहा और सर्वोपरि एक नेक इंसान थे।
