वेनम मार्वल कॉमिक्स के इसी नाम के एक चरित्र पर आधारित एक अमेरिकी सुपरहीरो फ़िल्म है, जिसका निर्माण कोलंबिया पिक्चर्स द्वारा मार्वल इंटरटेनमेंट के साथ मिलकर किया गया है, और वितरण सोनी पिक्चर्स द्वारा किया गया है। यह सोनी के मार्वल यूनिवर्स में स्थापित पहली फ़िल्म होगी, जो मार्वल सिनेमेटिक यूनिवर्स से जुड़ा हुआ होगा।
रूबेन फ्लीशर द्वारा निर्देशित इस फिल्म की पटकथा स्कॉट रोसेनबर्ग, जेफ पिंकनर, केली मार्सेल और विल बील ने लिखी है, और टॉम हार्डी, मिशेल विलियम्स, रिज़ अहमद, स्कॉट हैज तथा रीड स्कॉट ने इस फ़िल्म में मुख्य भूमिकाएं निभाई हैं। वेनम में, पत्रकार एडी ब्रॉक एक एलियन सिंबियोट से जुड़ जाता है, जो उसे महाशक्ति देता है, तथा खलनायक वेनम में परिवर्तित कर देता है।
स्पाइडर-मैन फिल्म फ़्रैंचाइज़ी के एक स्पिन-ऑफ के तौर पर वेनम पर आधारित एक फिल्म का विकास पहली बार 2007 में निर्माता एवी अराद के साथ शुरू हुआ। विभिन्न पुनरावृत्तियों के बाद, मार्च 2017 में फ़िल्म के लिए एक नए संस्करण पर काम शुरू हुआ, जिसका मूल उद्देश्य मार्वल के उन सभी पात्रों को जोड़कर एक नए साझा ब्रह्मांड की शुरूआत करने का था, जिनके फिल्म अधिकार सोनी के पास थे। रोसेनबर्ग और पिंकनर को इस फ़िल्म की कहानी लिखने का काम दिया गया था; मई 2017 में फ्लेशर और हार्डी भी उनसे जुड़ गए। प्रिंसिपल फोटोग्राफी अक्टूबर 2017 में शुरू हुई, जो अटलांटा, न्यूयॉर्क नगर और सैन फ्रांसिस्को में हुई थी।
वेनम का वर्ल्ड प्रीमियर 1 अक्टूबर 2018 को लॉस एंजेलिस में रखा गया था, जिसके बाद इसे 5 अक्टूबर 2018 को संयुक्त राज्य तथा विश्व के अन्य देशों में रियलडी 3डी और आईमैक्स 3डी प्रारूपों में रिलीज़ कर दिया गया। फिल्म को समीक्षकों से आम तौर पर नकारात्मक प्रतिक्रियाएं मिली, विशेषकर कर इसकी पटकथा और असंगत लहज़े के लिए, हालांकि हार्डी के प्रदर्शन की सराहना की गई।
किसी नए निवास्य ग्रह की खोज में अंतरिक्ष की छान-बीन करते समय बायोइंजिनियरिंग संस्था, लाइफ फाउंडेशन के एक यान को एक ऐसे धूमकेतु का पता चलता है, जिस पर सिंबियोट जीव रहते हैं। यान के वैज्ञानिक इस सिंबियोट के चार नमूने लेकर पृथ्वी के लिए वापस निकलते हैं, लेकिन उन चारों में से एक भाग निकलता है और उन्हें ले जा रहे यान को मलेशिया में दुर्घटनाग्रस्त कर देता है। लाइफ फाउंडेशन अन्य तीनों को पुनः प्राप्त करने में सफल रहती है, और उन्हें सैन फ्रांसिस्को में स्थित अपने शोध परिसर में ले आती है, जहां फाउंडेशन के सीईओ, कार्लटन ड्रेक को ये पता चलता है कि सिंबियोट सांस लेने वाले किसी होस्ट के बिना जीवित नहीं रह सकते हैं, और ये होस्ट अक्सर सिंबियोसिस की इस प्रक्रिया को अस्वीकार कर देते हैं। अंतरिक्ष के क्षेत्र में उनके काम के बारे में ड्रेक का साक्षात्कार लेने के लिए नियुक्त पत्रकार एडी ब्रॉक एक वर्गीकृत दस्तावेज दिखा देता है, जो कि फाउंडेशन की वकील, और उसकी मंगेतर ऐनी वीइंग को एक मुकदमे में लाइफ फाउंडेशन की रक्षा करने के लिए दिया गया था। दस्तावेज के आधार पर ब्रॉक ड्रेक से मनुष्यों पर उनके परीक्षणों के बारे में सवाल करता है, जिसके फलस्वरूप ब्रॉक और वीइंग, दोनों के अपनी-अपनी नौकरियां से हाथ धोना पड़ता है। इस घटना के बाद वीइंग उनके रिश्ते को वहीं समाप्त कर देती है।
छह महीने बाद, ड्रेक सफल सिम्बियोसिस प्राप्त करने के करीब आ रहा है। ड्रेक के वैज्ञानिकों में से एक, डोरा स्केर्थ ब्रॉक से संपर्क करती है; स्केर्थ ड्रेक के तरीकों से असहमत हैं और उसे बेनकाब करने में ब्रॉक की मदद करना चाहती है। वह ब्रॉक को सबूत खोजने के लिए अनुसंधान परिसर में घुसने में मदद करती है, जहाँ उसे पता हलता है कि उसके परिचितों में से एक: मारिया नाम की एक बेघर महिला, ड्रैक के परीक्षण विषयों में से एक है। ब्रॉक मारिया को बचाने का प्रयास करता है, लेकिन सिंबियोट के प्रभाव में वह ब्रॉक पर हमला कर देती है, और इस प्रक्रिया में सिंबियोट ब्रॉक के शरीर में स्थानांतरित हो जाता है, जबकि मारिया की मृत्यु हो जाती है। ब्रॉक परिसर से भाग निकलता है, लेकिन वह जल्द ही अजीब लक्षण प्रदर्शित करना शुरू करता है, और सहायता के लिए वेइंग के पास पहुंचता है। वेइंग का नया प्रेमी, डॉ डैन लुईस, ब्रॉक की जांच करता है, और उसके शरीर में सिंबियोट के होने की खोज करता है। इस बीच, उसके साथ विश्वासघात करने के अपराध में ड्रेक आखिरी बचे सिंबियोट को स्कार्थ पर छोड़ देता है, जो अंततः मर जाता है। इसके फलस्वरूप ब्रॉक के अंदर बचा सिम्बियोट अपनी प्रजाति का एकमात्र ज्ञात जीवित नमूना बच जाता है।
ड्रेक ब्रॉक से सिम्बियोट को पुनः प्राप्त करने के लिए गुंडे भेजता है, लेकिन सिंबियोट ब्रॉक के शरीर पर हावी हो जाता है, और उसे एक दैत्याकार जीव में बदल देता है, जो उन सभी गुंडों से लड़ता है। शहर के बाहर आश्रय लेने के बाद, सिंबियोट ब्रॉक से बात करता है, और अपना नाम वेनम बताता है। यह ब्रॉक को यह भी बताता है कि धूमकेतु एक आक्रमण बल है, जो नई दुनिया की तलाश में है जहां सिंबियोट निवासियों को पकड़ कर खा सकते हैं। इसके बाद वेनम सिंबियोट्स के इस लक्ष्य की प्राप्ति में मदद करने पर ब्रॉक को जीवित छोड़ने की पेशकश करता है, और ब्रॉक जल्द ही उन सभी सुपरह्यूमन विशेषताओं का आनंद लेने लगता है, जो उसे सिंबियोट से प्राप्त हुई हैं। ब्रॉक ड्रेक के अपराधों के सबूतों को बदलने के लिए अपने पुराने कार्यस्थल में घुस जाता है, लेकिन बाहर निकलने पर वह स्वाट के अधिकारियों से घिर जाता है, और उनसे बचने के लिए एक बार फिर से वेनम में बदल जाता है। वेइंग इस परिवर्तन को देख लेती है, और ब्रॉक को लुईस के कार्यालय में ले जाती है, जहां वे ब्रॉक को दिखाते हैं कि कैसे सिंबियोट धीरे-धीरे उसके आंतरिक अंगों को खराब कर रहा है। यद्यपि सिंबियोट का दावा है कि यह उनकी सिम्बियोसिस का हिस्सा है, ब्रॉक एक एमआरआई मशीन का उपयोग करता है ताकि सिम्बियोट को तब तक कमज़ोर कर सके, जब तक कि वे दोनों अलग न हो जाएँ। वेनम से अलग हो जाने पर शीघ्र ही ड्रेक के गुंडे उसे पकड़ लेते हैं।
इस बीच, चौथा सिंबियोट, रायट, एक शरीर से दूसरे तक होते हुए मलेशिया से सैन फ्रांसिस्को तक आ पहुँचता है। यह ड्रेक के साथ सिम्बियोसिस कर लेता है, जो बदले में बाकी सिंबियोट्स इकट्ठा करने और उन्हें पृथ्वी पर लाने के लिए लाइफ फाउंडेशन का एक अंतरिक्ष यान रायट को देने के लिए सहमत हैं। ड्रेक के गुंडों से ब्रॉक को छुड़ाने के लिए वेइंग अनिच्छा से वेनम के साथ सिम्बियोसिस करती है। जब ब्रॉक और वेनम फिर से एक होते हैं, तो वेनम कहता है कि ब्रॉक के साथ पहले हुई बातचीत ने उसे पृथ्वी की रक्षा करने में मदद करने के लिए आश्वस्त क्र दिया है, और फिर दोनों वीइंग की मदद से रायट और ड्रेक को रोकने के लिए निकल पड़ते हैं। वेनम यान को रोकने में सफल रहता है, जिसके बाद उसमें विस्फोट हो जाता है, जिससे रायट और ड्रेक दोनों की मृत्यु हो जाती है। वेइंग का मानना ​​है कि ब्रॉक अब वेनम से बंधा नहीं है, और विस्फोट में वेनम की भी मृत्यु हो गई, हालांकि वे दोनों गुप्त रूप से बंधे रहते हैं और अपराधियों की हत्या करके शहर की रक्षा के सफर पे निकल पड़ते हैं।
ब्रॉक पत्रकारिता के अपने व्यवसाय में वापस लौट जाता है, और मध्य-क्रेडिट दृश्य में उसे हत्यारे कैलेटस कसडी का साक्षात्कार लेने के लिए आमंत्रित किया जाता है।
इसके अतिरिक्त जेनी स्लेट, वुडी हैरेलसन, सोप अलुको, स्कॉट डेकर्ट, मार्सेला ब्रागियो, मिशेल ली, मैक ब्रांट, क्रिश्चियन कॉन्वेरी और सैम मदीना को भी अज्ञात भूमिकाओं में शामिल किया गया है।
मार्वल कॉमिक्स का चरित्र एडी ब्रॉक, जो स्पाइडर-मैन का एक उल्लेखनीय प्रतिद्वंद्वी है, पहली बार 2007 की फिल्म स्पाइडर-मैन 3 में नज़र आया था, जहाँ उसकी भूमिका अभिनेता टॉपर ग्रेस ने निभाई थी। ग्रेस की भूमिका शुरुआत में बेहद मामूली सी लिखी गयी थी, जिसमें उसके उपनाम, वेनम का उल्लेख तक नहीं था, लेकिन बाद में इसे एक प्रमुख खलनायक भूमिका में बदल दिया गया, क्योंकि निर्माता एवी अराद ने महसूस किया कि स्पाइडर-मैन शृंखला निर्देशक सैम रैमी के व्यक्तिगत पसंदीदा खलनायकों पर बहुत अधिक निर्भर थी, बजाय उन पात्रों के, जिनमें आधुनिक प्रशंसक अधिक रूचि रखते थे। रैमी, दूसरी तरफ, चरित्र की कथित "मानवता की कमी" के कारण इसे प्रयोग करने में संकोच कर रहे थे। जुलाई 2007 में अराद ने वेनम पर केंद्रित एक स्पिन-ऑफ फ़िल्म बनाने की अपनी योजनाओं का खुलासा कर दिया।
जुलाई 2008 तक, सोनी वेनम को सक्रिय रूप से स्पाइडर-मैन 3 के प्रत्यक्ष अनुक्रमों के साथ-साथ विकसित कर रहा था, इस उम्मीद में कि यह स्पाइडर-मैन फ्रेंचाइजी में "दीर्घायु" जोड़ सकता है, बिलकुल ट्वेंटिएथ सेंचुरी फ़ॉक्स की एक्स-मेन फिल्मों के चरित्र वॉल्वेराइन की तरह। स्टूडियो ने जैकब एस्टेस की एक स्क्रिप्ट से शुरूआत की, लेकिन फिर अपने विचार बदलते हुए फिल्म को उनके मसौदे से अलग दिशा में ले जाने का निर्णय किया, और नए लेखकों की तलाश शुरू की। सोनी को इस बात पर भी संशय था कि क्या ग्रेस अकेले अपने कंधों पर एक पूरी फ़िल्म संभाल सकता है। उसी वर्ष सितंबर में वेनम के सह-निर्माता टोड मैकफर्लेन ने सोनी को सुझाव दिया कि एक खलनायक को मुख्य चरित्र के रूप में रखने के कारण वेनम फ़िल्म प्रदर्शन नहीं कर पाएगी। इसके जवाब में सोनी ने पॉल वर्निक और रेट रीज़ को एक नई पटकथा लिखने के लिए काम पर रखा, जबकि उद्योग के कई अंदरूनी सूत्रों ने सोनी को सुझाव दिया कि ग्रेस को ही स्पिन-ऑफ के लिए वापस आना चाहिए। वर्निक और रीज़ ने फिल्म के लिए सोनी को एक मूल कहानी सुनाई, जिसे रीज़ ने यथार्थवादी, सीधी-सादी, और चरित्र को थोड़ा निन्द्य रखने वाली कहानी के रूप में वर्णित किया था। युगल ने सोनी और मार्वल के साथ एक रूपरेखा पर काम किया, जिनके "खलनायकों, उनकी ऐतिहासिक पृष्ठभूमि, और उस तरह की अन्य चीजों के बारे में विशिष्ट नियम थे"। अप्रैल 2009 तक वर्निक और रीज़ ने एक मसौदा पूरा कर लिया था, जिसमें विशेष रूप से स्टेन ली के लिए लिखी गयी एक भूमिका शामिल थी, और एक अनुक्रम दिखाया गया था, जिसमें वेनम सिंबियोट पूरे शहर में "एक शरीर से दूसरे शरीर में कूदता रहता है, और प्रत्येक व्यक्ति जिसके अंदर यह जा रहा है, वास्तव में हिंसक हो रहा है और किसी दूसरे पर आक्रमण कर रहा है, तब तक, जब तक यह उसे छोड़कर आगे नहीं बढ़ जाता।"
He was a journalist. He had the wrong story, he got in trouble for it ... the whole essence to us for the Marvel characters: stay close to the bible, stay close to the emotional story, and the rest is fun.
वर्निक और रीज़ ने सितंबर 2009 तक अपने दूसरे मसौदे को भी पूरा कर दिया था, और रीज़ ने कहा कि सोनी "किसी भी तरीके से आगे बढ़ना चाह रही थी"। एक महीने बाद गैरी रॉस को, जो उस समय स्पाइडर-मैन 4 के लिए पटकथा लिख रहे थे, वेनम की पटकथा को फिर से लिखने के साथ-साथ उसे निर्देशित करने, और अराद के साथ साथ निर्माण करने का काम सौंपा गया। ड्रॉइंग बोर्ड से दोबारा शुरू हो रही इस फ़िल्म के लिए ग्रेस का वेनम की भूमिका में लौटना "संभावित नहीं माना जा रहा था", जिसमें अब खलनायक को एक एंटी-हीरो में परिवर्तित कर दिया गया था, जो निर्दोष लोगों का बचाव करता था। जनवरी 2010 में, जब रैमी ने स्पाइडर-मैन 3 के प्रत्यक्ष सीक्वल पर काम न करने का निर्णय किया, तो सोनी ने भी घोषणा कर दी कि स्पाइडर मैन फ़्रैंचाइज़ी को रीबूट किया जाएगा। मार्च 2012 तक, सोनी अभी भी एक वेनम फिल्म में रूचि रखती थी, हालाँकि, अब वह अपनी पहली रीबूट फिल्म, द अमेज़िंग स्पाइडर-मैन की रिलीज पर पूंजीकरण की तलाश में थी। स्टूडियो जोश ट्रैंक के साथ भी वार्ता में था, जिन्हें द हंगर गेम्स को निर्देशित करने के लिए परियोजना छोड़ चुके रॉस का स्थान लेना था। उसी वर्ष जून में, अराद और उनके साथी निर्माता मैट टोलमैच ने द अवेंजर्स में मार्वल सिनेमेटिक यूनिवर्स की सभी फिल्मों के मिलने को उदाहरण स्वरूप लेते हुए, वेनम को भी अमेज़िंग स्पाइडर-मैन से जोड़ने पर काफी चर्चा हुई।
दिसंबर 2013 में सोनी ने स्टूडियो के पास जितने भी मार्वल चरित्र थे, उनके आधार पर अपना स्वयं का एक एक्सपैंडेड यूनिवर्स स्थापित करने के लिए द अमेज़िंग स्पाइडर-मैन 2 का उपयोग करने की योजनाओं का खुलासा किया, जिसमें वेनम भी शामिल था। अराद और टोलमाच फ्रैंचाइजी के ब्रेन ट्रस्ट के हिस्से के रूप में फिल्मों का निर्माण करेने वाले थे, जबकि एलेक्स कुर्टज़मैन, रॉबर्टो ओर्सी और एड सोलोमन को वेनम के लिए पटकथा लिखने का काम दिया गया था, जिसे कुर्टज़मैन द्वारा निर्देशित किया जाना था। अप्रैल 2014 में अराद और टोलमाच ने कहा कि वेनम अमेज़िंग स्पाइडर-मैन 3 के बाद, और अमेज़िंग स्पाइडर-मैन 4 से पहले रिलीज होगी; अमेज़िंग स्पाइडर-मैन 3 को 27 मई 2016 को रिलीज किया जाना प्रस्तावित था। हालांकि, अमेज़िंग स्पाइडर-मैन 2 सिनेमाघरों में अपेक्षानुसार प्रदर्शन नहीं कर पायी, और सोनी को अपने एक्सपैंडेड यूनिवर्स की दिशा पर पुनर्विचार करना पड़ा था। इसके फलस्वरूप अमेज़िंग स्पाइडर-मैन 3 को 2018 तक आगे धकेल दिया गया था, और वेनम फिल्म, जिसे अब वेनोम कार्नेज के नाम से जाना जा रहा था, को 2017 में स्थानांतरित कर दिया गया। कुर्टज़मैन अभी भी निर्देशक और सोलोमन के साथ लेखक के तौर पर फ़िल्म से जुड़े हुए थे। फरवरी 2015 में सोनी और मार्वल स्टूडियो ने एक नई साझेदारी की घोषणा की, जिसके अनुसार मार्वल सोनी के लिए अगली स्पाइडर-मैन फिल्म का निर्माण करने के साथ साथ चरित्र को एमसीयू में एकीकृत करने वाली थी। अब भी सोनी की योजना मार्वल की भागीदारी के बिना स्पिन-ऑफ फिल्मों का निर्माण करने की थी, लेकिन नवंबर तक उन्हें "स्क्रैप" कर दिया गया, ताकि सोनी मार्वल के साथ अपने नए रीबूट पर ध्यान केंद्रित कर सके।
