दिल तो पागल है 1997 में बनी भारतीय हिन्दी फिल्म है। जिसका निर्देशन यश चोपड़ा ने किया है। इसमें मुख्य किरदार में शाहरुख खान, माधुरी दीक्षित, करिश्मा कपूर हैं। शाहरुख खान और यश चोपड़ा की यह एक साथ तीसरी फिल्म है। इससे पहले वह डर और दिलवाले दुल्हनिया ले जाएंगे में साथ काम किए थे।
राहुल और निशा एक नाचने वाले समूह के सदस्य हैं। वो दोनों अच्छे दोस्त हैं। निशा मन ही मन राहुल से प्यार करती है। एक प्रतियोगिता के लिए अभ्यास करते समय निशा को चोट लग जाती है और वह अस्पताल में भर्ती हो जाती है। इस बीच राहुल पूजा से इसमें भाग लेने को कहता है। उन दोनों को साथ देख कर निशा उदास हो जाती है। राहुल और पूजा को एक दूसरे से प्यार हो जाता है। एक दिन अजय आता है और तब पता चलता है कि पूजा की सगाई अजय से हो चुकी है। इसके बाद राहुल का दिल टूट जाता है, लेकिन वह किसी को इस बारे में पता नहीं चलने देता है। एक रात अजय एक टेप को चलाता है, जिसमें पूजा ने राहुल के बारे में अपनी मन की बात बोली होती है। उसके बाद अजय को लगता है कि राहुल और पूजा एक दूसरे के लिए ही बने हुए हैं। इसके बाद पूजा को एहसास होता है कि वह राहुल से प्यार करती है और वह दोनों मंच पर अपने प्यार का इजहार करते हैं।
संगीत उत्तम सिंह द्वारा दिया गया है और बोल आनंद बख्शी के हैं। सभी गाने खूब लोकप्रिय हुए थे। 

दिल तो पागल है को बहुत अधिक सफलता मिली। इसके कारण यह भारतीय फिल्मों में उस समय का सबसे अधिक कमाने वाला फिल्म बन गया था। इसने भारत में कुल ₹59.82 करोड़ रुपये का कारोबार किया। वहीं देश के बाहर ₹12.04 करोड़ रुपये का लाभ लेने में भी सफल हुआ। इस फिल्म को बनाने में मात्र ₹9 करोड़ रुपये लगे थे। उसके हिसाब से कमाई बहुत अधिक हुई। इसने पूरी दुनिया में पहले हफ्ते के अंत में ₹4.71 करोड़ का कारोबार किया था। वहीं पहले सप्ताह इसने ₹8.97 करोड़ का कारोबार किया।
