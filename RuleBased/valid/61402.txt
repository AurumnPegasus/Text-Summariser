माताप्रसाद गुप्त हिन्दी भाषा एवं साहित्य के सर्वप्रमुख अनुसंधानकर्ताओं में से एक तथा पाठालोचन के सर्वमान्य विशेषज्ञ थे।
डॉ0 माताप्रसाद गुप्त का जन्म 1909 ई0 में उत्तर प्रदेश के जौनपुर जिले के मुँगरा बादशाहपुर में हुआ था। उनकी उच्च शिक्षा प्रयाग विश्वविद्यालय में हुई थी। एम0ए0 के अतिरिक्त उन्होंने एलएलबी की डिग्री भी प्राप्त की थी तथा उन्हें डि0लिट्0 की उपाधि से भी अलंकृत किया गया था। प्रयाग विश्वविद्यालय में ही वे अनेक वर्षों तक सहायक प्रोफेसर रहे। फिर राजस्थान विश्वविद्यालय, जयपुर में हिन्दी विभाग के अध्यक्ष तथा हिन्दी विद्यापीठ, आगरा के निदेशक भी रहे।
हिन्दी जगत में डाॅ0 गुप्त की विशेष ख्याति तुलसी-काव्य के विशेषज्ञ तथा पाठालोचन-शास्त्र के प्रमुख पुरस्कर्ता के रूप में रही है। शोधालोचना एवं पाठालोचन के संदर्भ में इनका कार्यक्षेत्र काफी व्यापक तथा अग्रणी रहा है। आदिकालीन ग्रंथों के संबंध में भी सम्यक् विवेचन के क्षेत्र में डॉक्टर गुप्त के कार्य को आरंभ से ही महत्वपूर्ण माना गया है। आदिकालीन के साथ-साथ मध्यकालीन कवियों की प्रसिद्ध रचनाओं का संशोधित-संपादित पाठ इन्होंने बड़ी सूझ-बूझ के साथ प्रस्तुत किया है। 
डॉ0 गुप्त ने एक ओर जहाँ पाठालोचन के सिद्धांतों के अनुसार अनेक ग्रंथों का प्रामाणिक पाठ प्रस्तुत किया, वहीं दूसरी ओर उनमें से अधिकांश ग्रंथों की प्रामाणिक टीका भी लिखी, जिससे शब्द और अर्थ की तारतम्यता सही तथा सुगम रूप में स्पष्ट हो पायी।
शोधालोचना के क्षेत्र में उन्हें अमर कीर्ति प्रदान करने वाली उनकी पुस्तक 'तुलसीदास' है। इस पुस्तक को शोध के क्षेत्र में तो प्रमाणभूत माना ही गया है, आलोचना के संदर्भ में भी डॉ0 शंभुनाथ सिंह के शब्दों में कुल मिलाकर यह कहा जा सकता है कि रामचंद्र शुक्ल के बाद तुलसी के काव्य की सबसे साफ सुथरी और व्यवस्थित आलोचना माताप्रसाद गुप्त की ही है।
डॉ0 गुप्त को कतिपय प्रसिद्ध विद्वानों द्वारा प्रस्तुत प्रख्यात शोध-प्रबन्धों का शोध-निर्देशक होने का गौरव भी प्राप्त रहा है। सुप्रसिद्ध विद्वान् फादर कामिल बुल्के ने अपना विख्यात शोध ग्रंथ 'रामकथा : उत्पत्ति और विकास' डाॅ0 गुप्त के निर्देशन में ही प्रस्तुत किया था। इसी प्रकार डॉ0 पारसनाथ तिवारी संपादित 'कबीर ग्रंथावली' के शोध-निर्देशक भी डाॅ0 गुप्त ही थे।
