गतिमान एक्सप्रेस भारत में सबसे तेज़ गति से चलने वाली रेलगाड़ी है जो दिल्ली और आगरा के बीच चलती है। यह 160 किमी प्रति घंटा तक की गति से चलती है और फिलहाल भारत की सबसे तेज़ रेलगाड़ी है।यह रेलगाड़ी एक तरफ जाने में 188 किलोमीटर दूरी तय करती है जिसमें 100 मिनट का समय लेती है। यह आगरा छावनी व हजरत निजामुद्दीन रेलवे स्टेशन के बीच चलती है।
अक्टूबर 2014 में, रेलवे ने सेवा शुरू करने के हेतु रेलवे सुरक्षा आयोग से सुरक्षा प्रमाणपत्र के लिए आवेदन किया था। जून 2015 में, रेलगाड़ी की आधिकारिक तौर पर घोषणा की गई थी और इसे रेलगाड़ी संख्या 12049/50 दी गयी। रेलगाड़ी को 5 अप्रैल 2016 को शुरू किया गया। 
यह रेलगाड़ी शुक्रवार को छोड़कर प्रत्येक दिन चलेगी। इसमें दो इक्जिक्युटिव वातानुकूलन डिब्बे और आठ वातानुकूलन डिब्बे हैं। वातानुकूलन चेयर कार का किराया ₹750, और एक्जीक्यूटिव वातानुकूलन चेयर कार का ₹1500 रुपये है। रेलगाड़ी में महिला परिचारिकायें यात्रियों का स्वागत गुलाब का फूल देकर करेंगी और प्लेन की तरह यात्रियों को सीट पर सेवा दी जाएगी। यात्रियों के मल्टीमीडिया मनोरंजन की मुफ्त सुविधा भी इसमें उपलब्ध है। ट्रेन के डिब्बों में हॉटस्पॉट उपकरण लगाये गये हैं जिससे यात्री अपने स्मार्टफोन, टैबलेट या लैपटॉप पर सीधे इन सुविधाओं का निशुल्क लाभ उठा सकते हैं। यात्रियों को उपमा, मिनी डोसा, कांजीवरम इडली, ताजे कटे हुए फल, आलू कुलचा, स्विस रोल, भुने हुए सूखे मेवे और चिकन रोल दिए जाएंगे।
ट्रेन में आगरा के लिए दो अलग-अलग हेरिटेज पैकेज उपलब्ध हैं। ये पैकेज 1 और 2 दिन के हिसाब से हैं।पूरे दिन के पैकेज में ताज महल और आगरा किला दिखाने के अलावा एक प्रमुख स्थानीय रेस्तरां में लंच, आसपास की चीजों को देखने के लिए एसी गाड़ी, स्मारकों के लिए ऐंट्री टिकट और खरीददारी भी शामिल है। एक वयस्क के लिए जहां इसका कीमत ₹ 2100 है वहीं 5 से 11 साल तक के बच्चों के लिए इसका कीमत ₹ 2000 है। विदेशियों के लिए यह ₹ 3900 रुपये और ₹ 2000 रुपये है।
निजामुद्दीन से यह ट्रेन सुबह 8:10 बजे रवाना होती है और आगरा पहुँचने का समय सुबह 9:50 बजे है। वापसी में यह आगरा से शाम 5:50 बजे चलेगी और 7:30 बजे निजामुद्दीन पहुंचेगी।
दिल्ली से कानपुर के बीच भी गतिमान एक्सप्रेस को चलाने के लिए योजना बनायी जा रही है। उत्तर मध्य जोन द्वारा इस योजना पर कार्य शुरू कर दिया है। इसे चलने में अभी 2 साल तक का समय लग सकता है।
गतिमान एक्सप्रेस को सफलतापूर्वक शुरू करने के बाद रेलवे के स्पैनिश फर्म टैलगो द्वारा तैयार हाई-स्पीड ट्रेनों का परीक्षण जून में मौजूदा पटरियों पर करने की संभावना है। यह ट्रेन 200 किलोमीटर प्रति घंटे की गति को छू सकती है।बार्सीलोना से 27 मार्च को एक मालवाहक जहाज से रवाना किए गया था जिसमें नौ डिब्बे हैं। यह जहाज़ मुंबई बंदरगाह पर पहुंचेगा।स्पैनिश ट्रेन निर्माता ने भारतीय रेल नेटवर्क पर मुफ्त में अपनी और तेज ट्रेनों का परीक्षण करने की पेशकश की है। पहला परीक्षण बरेली और मुरादाबाद रेल मार्ग पर 115 किलोमीटर प्रति घंटे की अधिकतम रफ्तार पर, दूसरा पलवल और मथुरा मार्ग पर अधिकतम 180 किलोमीटर प्रति घंटे की रफ्तार पर व तीसरा परीक्षण दिल्ली और मुंबई के बीच अधिकतम 200 किलोमीटर प्रति घंटे की रफ्तार से किया जाएगा।
