डी फैक्टो लातिन भाषा से लिया गया एक वाक्यांश है जिसका अर्थ होता है "जो तथ्यपूर्ण हो" या "जो व्यवहार में हो"। इसके लिये हिन्दी समकक्ष शब्द तथ्यतः है। यह विधित: के विपरीत प्रयुक्त किया जाता है जिसका अर्थ होता है "न्याय द्वारा"। जब कानून की बात की जाती है तो विधित: यह बतलाने के लिए प्रयुक्त होता है जो विधि द्वारा परिभाषित किया जाता है और तथ्यत: वह परिभाषित करता है जो वास्तव में व्यवहार में हो।
तथ्यत: कभी-कभार इसलिए भी प्रयुक्त किया जाता है कि कोई उचित नियम या मानक उपलब्ध नहीं है, बल्कि कोई घटना आम व्यवहार में है। उदाहरण के रूप में यह कहा जा सकता है कि हिन्दी भारत की विधित: राष्ट्रभाषा नहीं है, लेकिन यह भारत की तथ्यत: राष्ट्रभाषा है क्योंकि भारत के विभिन्न राज्यों के लोग एक-दूसरे से संवाद के लिए इस भाषा का सर्वाधिक उपयोग करते हैं।
