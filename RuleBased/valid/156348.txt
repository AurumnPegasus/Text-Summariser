इंसेप्शन 2010 की विज्ञान-फंतासी प्रधान, थ्रिलर आधारित अमेरिकी फ़िल्म है, जिसमें क्रिस्टोफर नोलन निर्देशक के साथ बतौर निर्माता एवं लेखक भी है। फ़िल्म में कई प्रतिष्ठित अदाकारों की कास्टिंग की गई है जिनमें लियोनार्डो डी कैप्रियो, ऐलेन पेज, जाॅसेफ गाॅर्डन-लेविट, मैरियोन काॅटिलार्ड, केन वातानाबे, टाॅम हार्डी, दिलीप राव, सिलियन मर्फी, टाॅम बेरेन्गेर, और मायकल केन शामिल है। डीकैप्रियो एक ऐसे प्रोफेशनल चोर की भूमिका है जो अपने संगठित गुप्त जासूसी दल के जरिए अपने टार्गेट के अवचेतन मन में सपनों के रास्तों से घुसपैठ करता है। फिर उसे उसके आपराधिक रिकॉर्डों को मिटाने के बदले ऐसा न्यौता मिलता है, एक ऐसी नामुमकिन सी 'शुरुआत': जिसमें उसे एक अन्य टार्गेट के अवचेतन में किसी और के नए ईजाद शुरू करने को प्रेरित करना है।
अपनी फ़िल्म इन्सोमनिया के काम समाप्त होने पर नोलन ने 80-पृष्ठों का आलेख लिखा जो "सपनों के चोरों" के बारे में था जिसे उन्होंने एक हाॅर्रर फ़िल्म के बाद उन्हीं डरावने सपनों में महसूस किया और इसी सुझे आइडिए को उन्होंने वाॅर्नर ब्रोस को पेश किया। उनको लगा कि उन्हें और बड़े पैमाने के फ़िल्म निर्माण का अनुभव लेना चाहिए, नोलान अपने अन्य परियोजनाओं जैसे बैटमैन बिगेन्स, द प्रेस्टिज, और द डार्क नाईट का काम खत्म कर इनसे सेवानिवृत्त होकर इस पर जल्द योजना शुरू करना चाहते थे। उन्होंने छह महीने पटकथा पर दुबारा संशोधन किया जब तक वाॅर्नर ब्रोस ने फरवरी 2009 तक उन्हें खरीद न लिया। इंसेप्शन के फ़िल्मांकन के लिए चार महाद्वीपों के छह देशों को चुना गया, जिसकी शुरुआत जून 19, 2009 से टोक्यो, और आखिर में नवंबर 22, 2009 को कनाडा में जाकर पूर्ण हुई।
फ़िल्म का आधिकारिक बजट $160 करोड़ डाॅलर आंका गया था, जिसकी लागत ने वाॅर्नर ब्रदर्स और लिजेण्ड्री पिक्चर्स के मध्य दरार लगाई थी। हाँलाकि नोलन की ख्याति और फ़िल्म द डार्क नाईट की कामयाबी से मिली $100 करोड़ की कमाई ने इसकी अतिरिक्त विज्ञापन खर्चों से काफी सुरक्षित कर दिया। 
फ़िल्म 'इंसेप्शन' का प्रिमियर लंदन में जुलाई 8, 2010 को हुआ; और वैश्विक रूप से इसे जुलाई 16, 2010 को परंपरागत और IMAX फाॅर्मेट में रिलीज किया गया। बाॅक्स ऑफिस में फ़िल्म ने $800 करोड़ से अधिक का लाभ अर्जित कर अपनी शानदार उपस्थिति दर्ज की और सदी की सर्वाधिक कमाई करनेवाली फ़िल्म के रूप में 45वीं पायदान पर रही। वहीं घरेलू विडियो मार्केटिंग में डीवीडी और ब्लू-रे कैसेटों की बिक्री में इसने $68 करोड़ का कारोबार कर इजाफा किया। इंसेप्शन की ओपनिंग पर समीक्षकों ने फ़िल्म की कहानी, स्कोर एवं प्रतिष्ठित अभिनेताओं की प्रभावशाली मौजूदगी की काफी सराहना की। फ़िल्म को अकादमी पुरस्कारों की ओर से बतौर तकनीकी चार श्रेणीयों से नवाजा गया जिनमें सर्वश्रेष्ठ छायांकन, सर्वश्रेष्ठ ध्वनि संपादन, सर्वश्रेष्ठ साउन्ड मिक्सिंग और सर्वश्रेष्ठ विजुवल इफैक्टस शामिल हैं, और नामांकन के रूप में और चार श्रेणी दर्ज रहें जिनमें सर्वश्रेष्ठ पिक्चर, सर्वश्रेष्ठ ऑरिजिनल स्कोर, सर्वश्रेष्ठ कला निर्देशन और सर्वश्रेष्ठ मूल पटकथा शामिल हैं।
डाॅमिनिक "डाॅम" काॅब और आर्थर खुद को "एक्सट्रेक्टर" कहते हैं, जिनका एक खुफिया संगठन है जो एक प्रायोगिक सैन्य तकनीक द्वारा अपने 'टार्गेट' के अंतर्मन में सेंध लगाकर और एक-दूसरे की साझा सपनों के अनुभवों के जरिए उनसे जुड़ी जानकारियां बाहर निकालते हैं। उनका हालिया टार्गेट, सायतो नाम के एक जापानी बिजनेसमैन है। लेकिन सायतो के राज चुराने के दौरान उन्हीं सपनों में काॅब को अपनी मरहूम बीवी मेल की यादों की दखलांदजी से वे नाकाम होते है। लेकिन सायतो के मुताबिक वह महज उनको परख रहा था, ताकि वह किसी और आमुक के अंतर्मन में एक आइडिया "ईजाद" करने लायक मुश्किल काम को अंजाम दे सके।उसका एक बीमार प्रतिस्पर्धी माॅरिश फिश़र है जो एक ऊर्जा उत्पादन के एकीकृत मालिक है; सायतो चाहता है कि काॅब उस फिश़र और उसके बतौर वारिस बेटे, राॅबर्ट फिश़र, के बीच तकरार का फायदा उठाकर उसके पिता की कंपनी बिखेर दे। इसके बदले में, सायतो वायदा करता है वह अपनी ताकत के दम पर काॅब पर लगे हत्या के ईल्जाम को मिटा देगा, ताकि काॅब अपने बच्चों से मिलने वापिस घर जा सके। काॅब वह प्रस्ताव मंजूर करता है और अपनी टीम इकट्ठी करता है, जिनमे से वह: ऐम्स, एक शातिर ठग और जालसाज बहरूपिया; युसुफ़, एक केमिस्ट जिसके पास एक बेहद तेज नशीली दवा है जो "सपने के भीतर एक और सपना" देखने की क्षमता बढ़ाता है; एरियाड्ने, एक आर्किटेक्चर की छात्रा जिसे सपनों के दौरान भूलभलैया जैसी रचनाएँ बनाने का जिम्मा मिलता है,जिसके इंतजाम की सिफारिश काॅब के ससुर, प्रोफेसर स्टीफन माइल्स करते हैं। सायतो, टीम की कामयाबी तक आश्वस्त रहने के लिए उनसे जुड़ा रहता है। पर जब एरियाड्ने साझे सपनों के साथ काॅब के अंतर्मन में झांकने की कोशिश करती है, तो उसे एहसास होता है कि मेल उसके अंतर्मन में दखलांदजी करनेवाले पर अक्सर हमला कर बाहर कर देती है।
वहीं सिडनी में माॅरिश फिश़र के इंतकाल होने बाद राॅबर्ट फिश़र उन्हें लाॅस एंजिल्स में अंतिम संस्कार कराने के लिए उन्हें दस घंटों की उड़ान के रास्ते ले चलते हैं, काॅब अपनी टीम के साथ इस मौके पर गंभीरता बनाए रखने और फिश़र के साझे सपने में हर मुमकिन योजना की रूपरेखा तैयार कर लेती है। सपनों की तह में लगभग हरेक लेवल में घुसकर वापिस आने के लिए, उन सभी सदस्यो को गहरी नींद से एकसाथ जगाने के लिए लगभग एक ही "झटके" के जरूरत है। योजना के मुताबिक पहले लेवल पर युसुफ़ पुल से कार को गिराता है, दूसरे लेवल में आर्थर एलिवेटर का सहारा लेता है और तीसरे लेवल के आखिर में ऐम्स, विस्फोट के जरिए सबको एकसाथ बाहर निकालता है। लेकिन सपनों की दुनिया में मरने के बावजूद वे उस तेज दवा के असर से जाग नहीं पाएँगे जिनसे उन्होंने अनगिनत लेवल के सपनों को देर तक बनाए रखने का सेवन किया था। यहां मौत का अंजाम से वे "लिम्बो" या लगभग कोमा जैसी स्थिति में फंस जाएंगे, जहां अंतर्मन की असीमित व अनंत खाईयां होगी जिनसे बच निकलना बेहद मुश्किल है।
पहले सपने की तह में, टीम युसुफ़ के सपने के जरिए बरसात भरे लाॅस एंजिल्स में दाखिल होती है। यहां टीम फिश़र को अगवा करने पहुँचती ही है, लेकिन उसकी बचाव प्रणाली में उसके रचित अंगरक्षक वहां पहुँच गोलाबारी कर सायतो को जख्मी कर डालते हैं। सुरक्षित ठिकाने पर ऐम्स फिश़र के ही गाॅडफादर अंकल पीटर ब्राउनिंग का रूप धरकर, राॅबर्ट को उसके अपने पिता के वसियत पर दुबारा गौर करने की सलाह देते हैं। आखिर में टीम युसुफ़ के साथ वैन पर, उन बाॅडीगार्ड्स से बचते हुए भाग निकलती है, इस दरम्यान टीम अब दूसरे लेवल में दाखिल होने को तैयार हो जाती है।
यहां दूसरे सपने की तह में, आर्थर के बनाए ख्यालाती होटल में, काॅब तब फिश़र को यकीन दिलाता है कि उसके अंकल ब्राउनिंग ने ही अपहरण की साजिश रची है और वह एक अंतर्मन की सुरक्षा विशेषज्ञ होने के नाते यह बात जानता है। काॅब उसे अगले लेवल में जाने के लिए ब्राउनिंग के अंतर्मन में जाने को राजी करता है ।
तीसरे तह में वे लोग ऐम्स की रचित बर्फिली पहाड़ियों के बीच बसे दुर्ग पर पहुंचती है। यहां काॅब की टीम टुकड़ों में बंटकर प्रहरियों को हटाकर अंदर घुसने की कोशिश करती है ताकि फिश़र के अंतर्मन तक तालमेल बिठा सके।
युसुफ़, अपने पहले लेवल को अनुसरण करते हुए, गाड़ी ड्राइव करते हुए पुल से गिराता है और जल्द ही पहला झटका शुरू करता है। इससे आर्थर के लेवल पर से गुरुत्व हट जाता है जिसके वजह से ऐम्स के लेवल पर बर्फ सरकने लगती है। ऐम्स, फौरन वैन के पानी से टकराने से पूर्व एक साथ झटके से उबरने की तैयारी में जुट जाता है। लेकिन काॅब के प्रोजेक्शन में मेल तब फिश़र को गोली मार देती है, तथा गंभीर रूप से जख्मी सायतो दम तोड़ते ही, दोनों ही उस अनिश्चित सी दुनिया में गुम हो जाते हैं। इस दरम्यान ऐम्स झटके की तैयारी के दुर्ग में जगह-जगह विस्फोटक लगाता है, काॅब और एरियाड्ने तब फिश़र एवं सायतो ढुंढ़ने के लिए कोमा में जाते हैं। काॅब तब तक एरियाड्ने को उसके व मेल साथ साझे-सपनों के जरिए लिम्बो में जाने बारे में बताता है। जहाँ दोनों ने तकरीबन पचास साल अपनी यादों से दुनिया बनाते हुए वक्त गुजारा था। लेकिन मेल ने वास्तविकता में लौटने से इंकार कर दिया, क्योंकि काॅब ने अनचाहे में उसके मन में यह सोच डाल दी कि उसकी दुनिया सच नहीं है, और यही उसकी शुरुआती सबक ने आकार लिया था। हालाँकि, जब वो नींद से जागी, तो मेल को यही यकीन होने लग गया कि वो वास्तविक दुनिया में नहीं है। अपनी असली दुनिया में "जागने" के लिए, वह खुदखुशी कर लेती है, जिसके लिए वह काॅब को भी साथ मरने की जबरदस्ती करती है। कत्ल के आरोप से बचने के लिए, काॅब अमेरिका से फरार होता है, और बच्चों की देखभाल प्रोफेसर माइल्स के जिम्मे सौंपता है।
इस कूसुर को कबूलने के साथ, काॅब अपने प्रायश्चित में सफल होता है, और अंतर्मन से रची मेल को वह सुकून से विदा करते हुए सायतो को ढुंढ़ने उस अंतिम अंतहीन दुनिया में चला जाता है। एरियाड्ने भी फिश़र को खोज निकालते उसे झटका दिलाकर जगाती है। फिश़र दुबारा उस पहाड़ी दुर्ग में जिंदा होता है, जहाँ के सेफ रूम को पाकर, उसमें मौजूद मरते हुए पिता के जरिए उस आइडिए के लिए प्रेरित करना है: जिसमें उसके पिता उसे अपनी तरह बनने को कहते हैं। उधर काॅब और सायतो के अलावा बाकी सभी सदस्य एक ही वक्त में भिन्न झटकों से वास्तविकता को लौटती है: जैसे एरियाड्ने का बालकनी पर से कुद जाना, ऐम्स के लगाए विस्फोटक जो दुर्ग को तबाह करते है, आर्थर धमाके के जरिए एलिवेटर में मौजूद सोयी हुई टीम को टकराव से जगाता है, और वैन भी तब तक पानी की सतह से टकराता है। काॅब आखिरकार उस अंतरिम दुनिया में उम्रदराज हो चुके सायतो को पाकर, उसके एकरारनामे की याद दिलाता है। दोनों फिर उसी हवाईजहाज में जागते हैं, जहाँ पहले ही बाकी की टीम और राॅबर्ट फिश़र जाग चुके थे। लाॅस एंजिल्स के हवाईअड्डे पर, अमेरिकी अप्रवास जाँच केंद्र में काॅब को निकासी मिलती है और इंतजार करते उसके ससुर उसके बच्चों के पास ले जाते हैं। काॅब मेज पर एक छोटी लट्टूनुमा चीज नचाता है, जो उसने एकल सपने के सत्यापन के लिए रखा था, पर उसे छोड़ अपने परिवार संग गार्डन की ओर बढ़ता है।
डबिंग के लिए गुणवत्ता लाइसेंस की वजह से दो हिन्दी डबिंग संस्करण जारी किये गये।
