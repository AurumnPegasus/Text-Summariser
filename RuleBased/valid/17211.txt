ग्रैंड थेफ्ट ऑटो V रॉकस्टार नॉर्थ द्वारा विकसित और रॉकस्टार गेम्स द्वारा प्रकाशित 'खुली दुनिया' डिज़ाईन वाला एक एक्शन रोमांच वीडियो गेम है। इसे प्लेस्टेशन 3 और एक्सबॉक्स 360 के लिए 17 सितंबर 2013 को जारी किया गया था और प्लेस्टेशन 4 और एक्सबॉक्स वन के लिए 18 नवम्बर 2014 को। आगे इसको माइक्रोसॉफ्ट विंडोज़ के लिए 14 अप्रैल 2015 को जारी किया जाना निर्धारित है। खेल 2008 के ग्रैंड थेफ्ट ऑटो IV के बाद ग्रैंड थेफ्ट ऑटो श्रृंखला में पहली मुख्य प्रविष्टि है। गेम सैन एंड्रियास के काल्पनिक राज्य के भीतर सेट किया गया है। गेम के एकल खिलाड़ी मोड में तीन अपराधियों की कहानी चलती है जो डकैती करने के प्रयास करते हैं जबकि एक सरकारी एजेंसी भी उनके पीछे पड़ी है।
गेम अन्य पुरुष के नजरिए से खेला जाता है और इसकी दुनिया में पैदल या वाहन से घूमा जा सकता है। इसमें खिलाड़ी द्वारा पूरे समय एकल खिलाड़ी मोड में तीन नेतृत्व पात्रों में से किसी एक को नियंत्रित किया जाता हैं। मिशन के दौरान और बाहर, दोनों समय, तीनों पात्रों में से किसी को चुना जा सकता हैं। कहानी डकैती दृश्यों पर केंद्रित है और मिशनों में कई शूटिंग और ड्राइविंग गेमप्ले शामिल है। खिलाड़ी चरित्र की आपराधिक गतिविधियाँ कानून प्रवर्तन एजेंसियों को प्रतिक्रिया के लिए उकसा सकती हैं, उनकी प्रतिक्रिया की आक्रामकता एक "वॉन्टड" प्रणाली द्वारा मापी जाती हैं।
अक्टूबर 2011 में इसकी घोषणा के बाद, ग्रैंड थेफ्ट ऑटो V व्यापक रूप से प्रत्याशित था। यह कई समीक्षकों द्वारा प्रशंसित किया गया था जिन्होंने इसकी प्रशंसा विशेष रूप से इसके बहु नायक डिजाइन, ओपन एंडेड गेमप्ले और तकनीकी प्रगति के लिये की। वहीं कुछ समीक्षकों ने गेम को स्वाभाविक हिंसक और स्त्री द्वेषी बताया। ग्रैंड थेफ्ट ऑटो V ने गेम उद्योग में अबतक की बिक्री के रिकॉर्ड तोड़ दिये और इतिहास में सबसे तेजी से बिकने वाला मनोरंजन उत्पाद बन गया जब इसने पहले दिन $80 करोड़ कमाई की और शुरुआती तीन दिनों में 1 अरब अमेरिकी डॉलर कमाए।
ग्रैंड थेफ्ट ऑटो V एक एक्शन रोमांच गेम है जो अन्य पुरुष के नज़रिए से खेला जाता है। कहानी में प्रगति करने के लिए, खिलाड़ी मिशन पूरा करते हैं जो कि अटल उद्देश्यों वाले रैखिक परिदृश्य होते हैं। मिशन के बाहर खिलाड़ी स्वतंत्र रूप से खुली दुनिया घूम सकते हैं। गेम में सैन एंड्रियास के अंदर एक खुला देहात क्षेत्र और लॉस सैंटोस नाम का काल्पनिक शहर है और इस प्रकार ग्रैंड थेफ्ट ऑटो V की दुनिया श्रृंखला में पहले की प्रविष्टियों की तुलना में कहीं अधिक बड़े क्षेत्र वाली है। 
खिलाड़ी दुश्मनों से लड़ने के लिए हाथापाई हमलों, आग्नेयास्त्रों और विस्फोटकों का उपयोग करते हैं और गेम की दुनिया नेवीगेट करने के लिए चल सकते हैं, कूद सकते हैं, तैर सकते हैं और वाहनों का इस्तेमाल कर सकते हैं। लड़ाई में स्वत: निशाना और एक कवर प्रणाली का दुश्मनों के खिलाफ सहायता के रूप में इस्तेमाल किया जा सकता है। अगर खिलाड़ी घातक हमलों में नुकसान उठाते हैं तो उनका स्वास्थ्य मीटर नीचे गिरता है जो बाद में धीरे-धीरे अपनी आधी दूरी तक स्वतः पुनर्जीवित हो जाता है। हालाँकि यह स्वास्थ्य मीटर पूरे तौर पर केवल प्राथमिक चिकित्सा या भोजन इत्यादि लेने के बाद ही भर पाता है और तभी खिलाड़ी चरित्र पूर्ण स्वस्थ दिखता है।
अगर खेलते समय खिलाड़ी अपराध करते है तो कानून प्रवर्तन एजेंसियाँ प्रतिक्रिया देंगी जिसका संकेत हेड अप डिस्प्ले में एक "वॉन्टड" मीटर द्वारा दिया जाता है। मीटर पर प्रदर्शित सितारे मौजूदा "वॉन्टड" स्तर को दर्शाते हैं ।
एकल खिलाड़ी मोड खिलाड़ियों को तीन किरदारों को नियंत्रित करने देता है: माइकल डी सांता, ट्रेवर फिलिप्स और फ्रेंकलिन क्लिंटन। ये ऐसे अपराधी हैं जिनकी कहानियां एक दूसरे से ताल्लुक रखती हैं, जैसे-जैसे वो मिशन पूरा करते हैं। कुछ मिशन केवल एक ही किरदार के साथ पूरे होते हैं और कुछ दो या तीन के साथ। एकल खिलाड़ी मोड में खेलते समय खिलाड़ी हेड अप डिस्प्ले पर एक दिशात्मक कम्पास के माध्यम से इच्छानुसार मुख्य किरदारों में से किसी को भी चुन सकता है। गेम स्वतः भी निश्चित उद्देश्यों को पूरा करने के लिये एकल खिलाड़ी मिशनों में स्वचालित रूप से तीन किरदारों के बीच में से किसी को भी चुन लेता है।
गेम की आभासी दुनिया में घूमने के दौरान खिलाड़ी स्थान और सन्दर्भ-विशेष से संलग्न गतिविधियों जैसे, पानी के नीचे स्कूबा डाइविंग या पैराशूट के माध्यम से बीएएसई कूद इत्यादि को अंजाम दे सकते हैं। प्रत्येक किरदार के पास दोस्तों से संपर्क करने के लिए, गतिविधियों को शुरू करने के लिए और गेम के अंदर के इंटरनेट तक पहुँचने के लिये एक स्मार्टफोन है। इंटरनेट खिलाड़ियों को शेयर बाज़ार के माध्यम से शेयरों में व्यापार करने की सुविधा देता है। खिलाड़ी घर और व्यवसाय जैसी संपत्ति क्रय कर सकता है, प्रत्येक किरदार अपने शस्त्रागार में हथियारों और वाहनों का उन्नयन कर सकता हैं और बाल कटाना, टैटू बनवाना, कपड़े बदलना और आभूषणों की खरीद कर गेम के किरदार की शक्ल को अनुकूलित कर सकता हैं।
रॉकस्टार नॉर्थ ने ग्रैंड थेफ्ट ऑटो IV के रिलीज के बाद वर्ष 2009 में ग्रांड थेफ्ट ऑटो V विकसित करना शुरू किया। इसका विकास 1,000 से अधिक लोगों की एक टीम द्वारा आयोजित किया गया जिसमें रॉकस्टार नॉर्थ की मुख्य टीम और मूल कंपनी रॉकस्टार गेम्स के दुनिया भर के स्टूडियो से कर्मी शामिल थे। समय के साथ प्लेस्टेशन 3 और एक्सबॉक्स 360 हार्डवेयर से परिचित हो चुके रॉकस्टार ने पाया कि वो इन कंसोलों की ग्राफिकल क्षमता पिछले गेमों की तुलना में ज़्यादा बढ़ा सकते हैं। जहाँ तक इसके उत्पादन में आये खर्च की बात है, विश्लेषकों ने गेम के संयुक्त विकास और विपणन का बजट तकरीबन £17 करो‌ड़ अनुमानित किया है।
खुली दुनिया डिजाइन और गेम के अंदर का रेंडरर इसके विकास के शुरुआती दौर में पूरे हुए थे। खुली दुनिया दक्षिणी कैलिफोर्निया और लॉस एंजिल्स पर आधारित हैं। गेम की आभासी दुनिया की रचना करने वाली उत्पादन टीम के प्रमुख सदस्यों ने पूरे लॉस एंजिल्स क्षेत्र में अनुसंधान यात्राएं की और फोटो एवं वीडियो फुटेज लेकर अपना अनुसंधान दर्ज़ किया। गेम में वर्णित लॉस सैंटोस नामक काल्पनिक शहर के सड़क नेटवर्क डिजाइन में मदद करने के लिए लॉस एंजिल्स के गूगल मैप्स अनुमानों को टीम द्वारा इस्तेमाल किया गया। लॉस एंजिल्स के जनसांख्यिकीय वितरण को प्रतिबिंबित और पुन: पेश करने के लिए डेवलपर्स ने जनगणना के आंकड़ों का अध्ययन किया और शहर के बारे में वृत्त चित्र देखकर इससे मदद हासिल की। टीम का मानना था कि खुली दुनिया को बनाना ही गेम के विकास का तकनीकी रूप से सर्वाधिक कठिन पहलू था।
ग्रैंड थेफ्ट ऑटो V के रिलीज के क्रम में सबसे पहले 25 अप्रैल 2011 को रॉकस्टार गेम्स द्वारा इसकी औपचारिक घोषणा की गई थी। तत्पश्चात् उन्होंने एक सप्ताह बाद पहला ट्रेलर जारी किया और एक आधिकारिक प्रेस विज्ञप्ति के साथ गेम की सेटिंग को स्वीकारा। पत्रकारों ने नोट किया कि घोषणा ने गेमिंग उद्योग के भीतर व्यापक प्रत्याशा प्रज्वलित की जिसको वे श्रृंखला के सांस्कृतिक महत्व की बदौलत मानते हैं। गेम अपने मूल अनुमानित Q2 2013 रिलीज की तारीख चूक गया और पॉलिशिंग के लिए समय प्राप्त करने हेतु इसकी रिलीज़ तारीख 17 सितंबर को धकेल दी गई। जून 2014 में गेम को माइक्रोसॉफ्ट विंडोज, प्लेस्टेशन 4 और एक्सबॉक्स वन के लिए पुनः रिलीज करने की घोषणा की गई। गेम के इस उन्नत संस्करण में बेहतर बनावट विवरण, सघन यातायात, उन्नत मौसम के प्रभाव, और नए वन्य जीवन, वनस्पति, 100 से ज़यादा नए गाने और उत्तम पुरुष के नज़रिये से खेलने की सुविधा भी है। प्लेस्टेशन 4 और एक्सबॉक्स वन के संस्करण 18 नवंबर, 2014 को जारी किये गए। शुरू में 18 नवंबर को ही जारी किये जाने को निर्धारित पीसी संस्करण 3 बार विलम्बित हुआ, पहले 27 जनवरी 2015 को, फिर 24 मार्च 2015 और अब 14 अप्रैल 2015 को। 
ग्रैंड थेफ्ट ऑटो V व्यापक आलोचनात्मक समीक्षाओं के साथ जारी हुआ था। मेटाक्रिटिक ने, जो एक गेम मूल्यांकन करने वाली वेबसाइट है और 0-100 रेंज में एक सामान्यीकृत रेटिंग प्रदान करती है, प्लेस्टेशन 3 संस्करण के लिए 50 समीक्षाओं के आधार पर तथा एक्सबॉक्स 360 संस्करण के लिए 58 समीक्षाओं के आधार पर इस गेम को 100 में से 97 का औसत स्कोर प्रदान किया जो कि "सार्वभौमिक प्रशंसा" का संकेत है। यह मेटाक्रिटिक वेबसाइट द्वारा किसी गेम को दिया गया अब तक का पांचवां उच्चतम मूल्यांकन है। वहीं गेम रैंकिंगस नामक वेबसाइट ने प्लेस्टेशन 3 संस्करण के लिए 34 समीक्षाओं के आधार पर 97% औसत समीक्षा स्कोर आवंटित किया तथा एक्सबॉक्स 360 संस्करण के लिए 40 समीक्षाओं के आधार पर 96% का स्कोर दिया। समीक्षकों को कई मुख्य पात्र, सूत्र, डकैती मिशन डिजाइन और प्रस्तुति पसंद आई, पर वो कहानी और पात्रों की गुणवत्ता पर सहमत नहीं थे। आईजीएन नामक मूल्यांकनकर्ता संस्था के केज़ा मैकडोनाल्ड ने ग्रैंड थेफ्ट ऑटो V को "आजतक बनाये गए सर्वश्रेष्ठ वीडियो गेम में से एक" कहा और प्ले नामक पत्रिका ने इसे "पीढ़ी को परिभाषित करने वाला" और "असाधारण" माना। एज नामक पत्रिका ने अपनी समीक्षा में लिखा कि ये 'खुली दुनिया' डिजाइन में और कहानी में एक "उल्लेखनीय उपलब्धि" है जबकि डेली टेलीग्राफ अखबार ने इसे "तकनीकी इंजीनियरिंग की विशाल उपलब्धि" घोषित किया।
कुछ समीक्षकों ने यह निष्कर्ष निकाला कि गेम में महिलाओं का चित्रण स्त्री द्वेषी है। लॉस एंजिल्स टाइम्स के टोड मार्टन्स ने महिलाओं की व्यंग्य भूमिकाओं को रचनात्मक नहीं माना और जोड़ा कि हिंसक और लिंगवादी विषयों ने गेम के अनुभव को आघात पहुँचाई। एज ने ध्यानाकर्षण किया कि गेम में हालांकि "हर महिला केवल उपहास उड़ाने, तिरछी नज़र से देखने और हँसने के लिए मौजूद है गेम ने इसी तरह अपने सभी पुरुष प्रमुख पात्रों के साथ भी व्यवहार किया हैं, हिंसा के प्रति उनके टकसाली प्रवृत्तियों के माध्यम से।"
रिलीज के चौबीस घंटे के भीतर ग्रैंड थेफ्ट ऑटो V ने दुनिया भर में टेक-टू इंटरएक्टिव के लिए लगभग 1,12,10,000 प्रतियों के साथ $ 800 मिलियन से अधिक की बिक्री कर डाली। यह संख्या विश्लेषकों द्वारा की गई उम्मीदों से लगभग दोगुनी थी। रिलीज होने के तीन दिन बाद ही गेम ने बिक्री में एक अरब डॉलर के जादुई आँकड़े को पार कर लिया था जिसने इसे इतिहास में सबसे तेजी से बिकने वाला मनोरंजन उत्पाद बना दिया। इसकी रिलीज के छह हफ्तों के बाद तक की बिक्री के आँकड़े बताते हैं कि रॉकस्टार ने खुदरा विक्रेताओं को गेम की लगभग 29 लाख प्रतियां भेज दी थी जो ग्रैंड थेफ्ट ऑटो IV के पूरे जीवनकाल की बिक्री के आँकड़ों से भी अधिक है।
इसने 8 अक्टूबर को सात गिनीज़ वर्ल्ड रिकॉर्ड्स तोड़ दिए:
