जुरचेन लोग उत्तर-पूर्वी चीन के मंचूरिया क्षेत्र में बसने वाली एक तुन्गुसी जाति थी। वैसे यह विलुप्त तो नहीं हुई लेकिन 17वीं सदी में उन्होने अपने आप को मान्छु लोग बुलाना शुरू कर दिया और वही उनकी पहचान बन गई। जुरचेनों ने जिन राजवंश की स्थापना की थी जिसने चीन के कुछ हिस्से पर सन् 1115 से 1234 के काल में शासन किया लेकिन जिसे सन् 1234 में मंगोल आक्रमणों ने नष्ट कर दिया।
प्राचीनकाल के मंचूरिया में एक मोहे नामक तुन्गुसी जाति रहती थी जिनका कोरिया के बाल्हे राज्य के साथ पहले लड़ाई-झगड़ा था लेकिन जो फिर उसके अधीन हो गए। जुरचेन इन्ही मोहे लोगों के वंशज माने जाते हैं। 11वीं सदी तक जुरचेन ख़ितानी लोगों के लियाओ राजवंश के अधीन हो गए। सन् 1115 में जुरचेनों में एक सक्रीय नेता उभरा जिसका नाम 'वनयन अगुदा' था। उसने जुरचेनों को एक किया और सत्ता पर क़ब्ज़ा कर के जिन राजवंश शुरू किया। चीनी भाषा में इसका अर्थ 'सुनहरा राजवंश' निकलता है। वनयन अगुदा अपना राज्याभिषेक करवा कर अपना नया नाम 'सम्राट ताईज़ु' रखा। जुरचेन अब ख़ितानियों से आज़ाद हो गए। उन्होंने हान चीनियों के सोंग साम्राज्य को दक्षिण दिशा में खदेड़ दिया और उत्तरी चीन के बड़े भूभाग पर नियंत्रण कर लिया। सोंग राजवंश दक्षिणी इलाक़ों में दक्षिणी सोंग राजवंश के नाम से टिक गया और उनमें और जुरचेनों में झड़पें चलती रहीं। सन् 1189 के बाद जिन राजवंश दो-तरफ़ा युद्धों में फँस गया - दक्षिण में सोंग के साथ और उत्तर में मंगोलों के साथ। वे थकने लगे और सन् 1234 में मंगोल हमलावरों ने इनके राज को पूरी तरह ख़त्म कर डाला।
सन् 1586 से लेकर एक तीस साल के अरसे तक एक नुरहाची नामक एक जुरचेन सरदार ने जुरचेन क़बीलों को फिर से एकता के सूत्र में बांधना शुरू किया। उसके बेटे ने आगे चलकर इस समुदाय का नाम 'मान्छु' रखा। यही नीव थी जिसपर बाद में चलकर मान्छुओं ने चीन में अपना चिंग राजवंश स्थापित किया।
