
केरल वर्मा पजहस्सी राजा, केरल के स्वतंत्रता सेनानियों में सबसे अग्रणी तथा कोट्टयम शाही वंश के राजकुमार थे । उन्हें केरल सिंहम् कहा जाता है। वे 1774 से 1805 तक कोट्टायम के राजा थे। ईस्ट इंडिया कंपनी के साथ उनका युद्ध कोटिओट युद्ध कहा जाता है। 
सिंहासन पर उनके दावे के सिलसिले में उनसे ऊपर तीन वरिष्ठ राजा थे। हालांकि, जब मैसूर सेना ने मालाबार पर दूसरी बार कब्ज़ा किया तब कोट्टयम शाही परिवार के सभी वरिष्ठ सदस्य त्रावणकोर भाग गए। पजहस्सी राजा ने कोट्टयम सेना से कहीं अधिक मजबूत मैसूरी आक्रमणकारियों के खिलाफ एक सुसंगठित छापामार लड़ाई का नेतृत्व किया। इस दौरान वे कोट्टयम में सबसे प्रभावशाली व्यक्ति के रूप में उभरे, क्योंकि जनता अपने प्रिय राजकुमार के साथ मजबूती से खड़ी हुई, जिसने उनकी विपत्ति में भी उनका साथ नहीं छोड़ा. उनके सैनिक नायर योद्धाओं तथा कुरिचियास और मुल्लुकुरुम्बास आदिवासियों के बीच से लिए गए थे।
केरल वर्मा पजहस्सी राजा का जन्म कोट्टयम शाही राजवंश पुरानट स्वरुपम के पडीन्जारे कोविल्कम में हुआ था। इस पडीन्जारे कोविल्कम या इस शाही राजवंश की पश्चिमी शाखा पजहस्सी में स्थित थी। इस प्रकार लोकप्रिय पजहस्सी राजा नाम आया। कन्नूर जिले का थालास्सेरी तालुका आज जहां है, वहां कोट्टयम का राजत्व हुआ करता था। इस राजत्व की राजधानी पजहस्सी कोट्टायम में स्थित थी, यह एक छोटा-सा शहर था, जो तेलिचेरी से अधिक दूर नहीं था।
हैदर अली ने 1773 में मालाबार पर इस बहाने से दूसरी बार कब्जा कर लिया कि 1768 में हुई सहमति के अनुसार मालाबार के राजा ने उपहार भेंट नहीं की। हैदर की क्रूर सेना के भय से मालाबार राजा के अधिकांश परिजन अपने बाल-बच्चों और मित्रों के साथ त्रावणकोर भाग गए। यद्यपि मैसूरी अधिकारियों की धर्मांधता, लूट-खसोट और अत्याचारों का मालाबार में सर्वत्र विरोध होने लगा, लेकिन नेतृत्वकारी लोगों के पलायन से यह प्रतिरोध अराजकता में बदलने लगा। बहरहाल, पजहस्सी राजा ने घोषणा की कि खतरे को सामने देखकर भाग खड़ा होना कायरता है। वे कोट्टयम में ही रहे और एक दल जुटाकर उन्होंने छापामार युद्ध चलाना शुरू किया, क्योंकि उनके पास पर्याप्त बंदूकें और सेना नहीं होने की वजह से वे मसूरी सेना के साथ आमने-सामने की लड़ाई नहीं लड़ सकते थे। राजा ने पुरालिमाला के लगभग अभेद्य जंगल-पहाड़ों और वायनाड में अनेक अड्डे बनाये और कोट्टयम तथा वायनाड में मैसूरी सेना को बार-बार गंभीर क्षति पहुंचायी. 
1778 में, हैदर के जागीरदार, चिराक्कल के राजा ने खुद हैदर के आदेश पर तलास्सेरी को घेर लिया और उसकी आर्थिक नाकाबंदी कर दी। मैसूरी सेना के हाथों से कोट्टयम को छुड़ाने में तलास्सेरी स्थित सशस्त्र ब्रिटिश कारकों ने पजहस्सी राजा के लोगों को सक्षम बनाया। ब्रिटिश सेना के इस कदम से चिराक्कल सेना पर अब पजहस्सी सेना द्वारा पीछे से हमला करना सुनिश्चित हो गया। चिराक्कल सेना ने पीछे हटना शुरू किया। लेकिन पजहस्सी ने उनका पीछा किया और चिराक्कल सेना को तबाह कर दिया और उसके बाद वे कोट्टयम की ओर कूच कर गये, जहां उन्होंने मैसूरी कब्जे को समाप्त किया और पूरे कोट्टयम पर अपना कब्जा जमा लिया। लेकिन इस महत्वपूर्ण क्षण में जब ब्रिटिश और राजा की संयुक्त कार्रवाई से मालाबार में मैसूरी सेना को तबाह किया जा सकता था, तब तलास्सेरी स्थित ब्रिटिश कारकों को ब्रिटिश गवर्नर द्वारा निर्देश दिया गया कि हैदर के साथ नाममात्र शांति को समाप्त नहीं किया जाय.
इस प्रकार थालास्सेरी में हुई जीत को नहीं भुनाने के ब्रिटिश फैसले का फायदा मैसूर ने उठाया. बलवंत राव के मातहत एक मैसूरी टुकड़ी द्वारा चिराक्कल सेना को मजबूत बनाया गया, जिसने कोट्टायम की ओर कूच किया। गुप्त रूप से ब्रिटिश द्वारा गोला-बारूद और हथियारों की आपूर्ति के बावजूद पजहस्सी के लोग इतनी बड़ी सेना को रोक पाने या हराने में विफल रहे और एक युद्ध के बाद जल्द ही कोट्टयम सेना बिखर गयी। उसके बाद मैसूर-चिरक्कल सेना ने कडाथनड पर कब्जा कर लिया और वहां एक कठपुतली राजा को बिठा दिया गया, जिसने मैसूर के साथ हाथ मिला रखा था। 1779 में, एक विशाल मैसूर- चिराक्कल-कडाथनड सेना ने तलास्सेरी को घेर लिया। पजहस्सी राजा ने तलास्सेरी की रक्षा के लिए 1300 नायरों की एक सेना ब्रिटिश की मदद के लिए भेजी और इसमें सफलता प्राप्त हुई। 
1779 के अंत तक, घेराबंदी को तेजी से एक सफल परिणाम तक पहुंचाने के लिए मैसूरी सेनापति सरदार खान को तलास्सेरी भेजा गया। सरदार खान जानता था कि पजहस्सी की मदद से ही उसका प्रतिरोध करने में ब्रिटिश सक्षम हुए हैं और इसीलिए उसने पजहस्सी के साथ समझौता वार्ता शुरू की। उसने पजहस्सी के सामने प्रस्ताव रखा कि अगर वे मैसूर के साथ मित्रता कर लें और साथ में पांच लाख रुपये का उपहार प्रदान करें तो मैसूर अधिकृत कोट्टयम के क्षेत्र वापस दे दिए जाएंगे. इतने कम समय में इतनी बड़ी राशि का इंतजाम करना कोट्टयम के वश से बाहर की बात थी। लेकिन पजहस्सी ने सरदार खान को भुगतान करने के लिए अपनी ओर से बड़े प्रयास किये और उसे 60,000 रुपये का भुगतान कर भी दिया . लेकिन खान संतुष्ट नहीं हुआ और उसने मालाबार में उनके अधिकार की वापसी के पजहस्सी के अनुरोध को ठुकरा दिया। सरदार खान के इस लालची व उद्दंड दृष्टिकोण से यह तय हो गया कि तलास्सेरी पर कब्जा जमाना मैसूर के लिए लगभग असंभव है।
1780 में, पजहस्सी राजा ने तलास्सेरी पर से मैसूरी घेराबंदी हटाने के लिए अंग्रेजों को एक योजना प्रस्तावित की: वे और उनके लोग पूरब की ओर से पीछे से दुश्मन पर धावा बोलेंगे और किले से बाहर आकर अंग्रेज सेना सामने से मैसूरी सेना पर हमला करेगी। दोनों सेनाओं के इस संयुक्त प्रहार से शत्रु दो भाग में बंट जाएगा. तब मैसूरी तथा मित्र सेना को आसानी से उखाड़ फेंका जा सकेगा. लेकिन 1781 में ही अंग्रेजों को इस योजना का महत्व समझ आया और उनके बंबई अधिकारी इससे सहमत हुए. पजहस्सी की योजना के अनुसार एक ऑपरेशन शुरू किया गया और मैसूरी सेना के विनाश के साथ यह समाप्त हुआ। सरदार खान भी मारा गया। उसके बाद पजहस्सी राजा के नेतृत्व में नायर योद्धाओं ने कोट्टयम में विद्रोह कर दिया। जल्द ही, मैसूरियों को निकाल बाहर किया गया।
1782 तक, कोट्टयम एक स्वतंत्र देश था। लेकिन आंग्ल-मैसूर युद्ध के बाद मंगलौर की संधि से अंग्रेजों ने मालाबार पर टीपू सुलतान के अधिकार को मान्यता दे दी। इस प्रकार उसने अपना एकमात्र मूल्यवान सहयोगी खो दिया, मैसूर का एक मातहत राज्य बनने के लिए कोट्टयम तैयार हो गया था। एक बार फिर, जैसा कि 1779 में सरदार खान ने किया था, मैसूर ने भेंट की बहुत अधिक दर तय की। हालांकि पजहस्सी राजा के बड़े भाई रवि वर्मा प्रति वर्ष 65,000 रुपये देने पर सहमत हुए, लेकिन मैसूर ने 81,000 रुपये की मांग की। भेंट की बढ़ी हुई दर से किसानों की मुश्किलें बढ़ गयीं जो पहले से ही वर्षों से विदेशी कब्जे से पीड़ित थे। तब पजहस्सी राजा ने इस मुद्दे को अपने हाथों में लिया और एक बार फिर जन प्रतिरोध आंदोलन की शुरुआत की। 
1788 के अंत तक, टीपू की जबरन धर्मांतरण की नीति की वजह से टीपू के प्रति पजहस्सी की घृणा बहुत अधिक बढ़ गयी। पजहस्सी ने मान लिया कि अंग्रेज निश्चित रूप से कहीं कम बड़े शत्रु हैं और उन्होंने उनके साथ अपने संबंधों को मजबूत बनाया। आश्चर्य नहीं कि नायर योद्धा जाति के सफाए के लिए लल्ली के मातहत टीपू ने एक सेना कोट्टयम से पलक्कड़ भेजी. लेकिन 1790 में, डेक्कन के युद्ध पर ध्यान देने की वजह से टीपू ने मालाबार युद्ध को त्याग दिया। कटिरुर के मैसूरी गढ़ पर कब्जा करने के लिए पजहस्सी राजा 1500 नायरों के साथ अंग्रेजों के साथ जा मिले। कटिरुर के बाद पजहस्सी और उनकी सेना दक्षिण-पूर्व की ओर बढ़ी और टीपू के आदमियों से कुट्टीयाडी किला छीन लिया। इस प्रकार एक बार फिर से पूरा कोट्टयम पजहस्सी राजा के नियंत्रण में आ गया। 1790 में, अंग्रेजों ने त्रावणकोर में शरण लिए मूल राजा के बजाय पजहस्सी राजा को कोट्टयम के प्रमुख राजा के रूप में मान्यता प्रदान की। अंग्रेजों को बतौर भेंट 25,000 रूपये देने के लिए राजा सहमत हो गये।
लेकिन, तीसरे आंग्ल-मैसूर युद्ध में टीपू की हार के बाद अंग्रेजों और टीपू के बीच हुई सेरिंगापटम संधि के तहत मालाबार अंग्रेजों को सौंप दिया गया। तब अंग्रेजों ने मालाबार में अपना वर्चस्व स्थापित करना शुरू किया। इस मामले में अंग्रेजों और पजहस्सी की राय एक-दूसरे के विपरीत थी - पजहस्सी ने अंग्रेजों की मदद इसलिए नहीं की थी वे ब्रिटिश संप्रभुता स्वीकार करने को तैयार थे, बल्कि इसलिए की थी कि वे अपने देश कोट्टयम को स्वतंत्र देखना चाहते थे।
पजहस्सी उस समय परेशान हो उठे जब उन्होंने 1792 में मालाबार के राजा के सामने अंग्रेजों की रखी शर्तों को पढ़ा. हालांकि वे शुरुआत में अनिश्चित थे, लेकिन बाद में उन्होंने अपना मन बनाया और ब्रिटिश शर्तों को मानने पर सहमत हो गये। शर्तों का सारांश इस प्रकार है:
इन शर्तों ने राजा को महज एक ब्रिटिश एजेंट में बदल दिया। अपनी इच्छा के अनुसार शासन करने के राजा के अधिकार छीने जा चुके थे और अर्थव्यवस्था पर भी उनका नियंत्रण नहीं रहा।
पजहस्सी ने सोचा होगा कि कोट्टयम के घरेलू प्रशासन में अंग्रेज हस्तक्षेप नहीं करेंगे, क्योंकि मैसूर शासन काल में भी अधीनस्थ राजाओं की स्वायत्तता जारी रही थी। अगर भविष्य के बारे में पजहस्सी ने ऐसा सोचा था, तो उन्हें निकट भविष्य में अंग्रेजों की ओर से मोहभंग होना ही था।
पजहस्सी राजा ने 1793 से 1805 में अपनी मृत्यु तक ब्रिटिश साम्राज्यवाद का विरोध किया। अपने राज्य के घरेलू मामलों में ब्रिटिश हस्तक्षेप के विरोध में उन्होंने दो युद्ध लड़े. 1793-1797 तक कोट्टयम प्रबंधन के सवाल पर और 1800-1805 तक वायनाड पर मालिकाना के मुद्दे पर उन्होंने युद्ध किया।
पजहस्सी राजा के कुरूमब्रनाड के राजा अपने चाचा वीरा वर्मा के साथ अच्छे रिश्ते नहीं थे। 1793 में, इस धूर्त चाचा राजा ने ब्रिटिश आयुक्तों को समझाया कि उसे कोट्टयम में कर जमा करने दिया जाय. उसने सोचा था कि अच्छी कर उगाही से अंग्रेज खुश हो जाएंगे और उसे पूरे कोट्टयम पर कब्जा जमाने दिया जाएगा. कहने की जरूरत नहीं कि पजहस्सी राजा इस ब्रिटिश चाल से गुस्से में आ गए। उन्होंने खुद को छला हुआ महसूस किया। आखिरकार उत्तरी मालाबार में वही एकमात्र राजा थे जिन्होंने मैसूर के साथ युद्ध में लगातार अंग्रेजों की मदद की थी।
राजा वीरा वर्मा असली धोखेबाज था - एक तरफ उसने कोट्टयम में कर जमा करने का सीधा जिम्मा अपने हाथों में ले लिया और दूसरी तरफ उसने पजहस्सी राजा को अंग्रेजों का विरोध करने को उकसाया. इसके अलावा, अंग्रेजों का मूल्यांकन कठोर था और भुगतान करने की किसानों की क्षमता से परे था। उन्होंने अंग्रेजों के एजेंटों द्वारा जबरन कर उगाही का विरोध किया और पजहस्सी राजा ने इस मुद्दे को अपने हाथों में ले लिया। जैसा कि पहले देखा गया था, राजा ने इस जबरन वसूली का तगड़ा विरोध किया।
1793 में, विरोधस्वरुप पजहस्सी राजा ने कोट्टयम में अंग्रेजों द्वारा कर वसूली नहीं होने देने को सुनिश्चित किया। उन्होंने यह भी धमकी दी कि अगर अंग्रेज अधिकारियों ने काली मिर्च की लताओं की गणना बंद नहीं की तो वे लताओं को नष्ट कर देंगे। बहरहाल. स्थानीय ब्रिटिश अधिकारियों ने राजा के साथ चर्चा की और जल्द ही दोनों को वीरा वर्मा के गंदे खेल का पता चल गया। सो, अंग्रेजों ने राजा को स्वीकार योग्य समाधान का रास्ता अख्तियार किया, जिसके तहत कुल राजस्व का 20 फीसदी राजा के पास और अन्य 20 फीसदी मंदिर खर्च में जाना तय हुआ। निकट भविष्य में मंदिर संपत्ति पर कोई कर नहीं लगाया जाना भी तय हुआ।
1793 में, टीपू के वकीलों ने अंग्रेजों से शिकायत की कि ब्रिटिश अधीनस्थ पजहस्सी राजा ने अधिकांश वायनाड पर कब्जा जमा लिया है, जो तब भी मैसूर के अधीन था। जल्द ही राजा वायनाड पठार के सर्वोच्च बन गये।
लेकिन गवर्नर जनरल ने मूर्खतापूर्ण ढंग से 1794 के समझौते को रद्द कर दिया और कुरूमब्रनाड राजा को पांच साल के पट्टे पर कोट्टयम दे दिया गया। राजा को इससे वाजिब तौर पर बड़ा गुस्सा आया और उन्होंने प्रथागत कानून के अनुसार अपने देश का शासन चलाकर इसका प्रतिरोध करने का फैसला किया। पट्टा की अवधि समाप्त होने के एक साल पहले राजा ने महान नायर इरुवाज़िनाड के नारंगोली नाम्बियार को अपने यहां शरण दी, जिन्हें अंग्रेजों ने अपराधी करार दे रखा था, क्योंकि उन्होंने ऐसे तीन लोगों की ह्त्या कर दी थी जिन्होंने उनके स्वजन की ह्त्या की थी। नाम्बियार के साथ राजा के इस दयाभाव से अंग्रेज चिढ गये। अंग्रेज इस बात से भी नाराज हुए कि राजा ने प्रथागत कानून के अनुसार दो डाकुओं को सूली पर चढ़ा दिया था। अंग्रेजों ने 'हत्या' के आरोप में राजा को गिरफ्तार करने की योजना बनाई, लेकिन यह सोचकर इस विचार को त्याग दिया क्योंकि राजा की रक्षा में 500 सशस्त्र वायनाड के नायर अंगरक्षक लगे हुए थे।
1795 में, पट्टे पर कोट्टयम मिल जाने के एक साल बाद भी वीरा वर्मा कोट्टयम में कर नहीं वसूल पाया, इसके लिए उनके भतीजे राजा को ही श्रेय जाता है। सो, कर उगाही में वीरा वर्मा की मदद के लिए ब्रिटिश सेना भेजी गयी, लेकिन पईची राजा के लोगों ने सफलतापूर्वक उनका प्रतिरोध किया।
1796 में, बंबई से आदेश जारी हुआ कि कोट्टयम में 2 साल बकाया कर वसूल किया जाय. राजा की गिरफ्तारी के लिए अंग्रेजों को अब किसी बहाने की जरुरत नहीं रही। लेफ्टिनेंट जेम्स गॉर्डन के मातहत 300 सैनिक तलास्सेरी से भेजे गये और उन्होंने पजहस्सी स्थित राजा के किले रुपी आवास पर कब्जा कर लिया। लेकिन इसके चार दिन पहले ही राजा मनत्ताना जा चुके थे। गॉर्डन ने महल को लूटा जहां राजा का पारंपरिक खजाना रखा हुआ था। इस लूट से राजा क्रोधित हुए और उन्होंने तलास्सेरी स्थित पर्यवेक्षक को एक पत्र भेजा.
राजा इस बात से भी नाराज हुए कि पजायाम्वीदेन चंदू नामक उनका पूर्व सेनापति कुरूमब्रनाड राजा का एजेंट बन गया था और राजा को इस बात से और भी ज्यादा गुस्सा तब आया जब वीरा वर्मा और अंग्रेजों के आशीर्वाद से उस विश्वासघाती ने उन पर हुक्म चलाने की धृष्टता की। बाद में कैथेरी अम्बु के एक समर्थक द्वारा चंदू मार डाला गया, जब पजायाम्वीदेन उस समर्थक की ह्त्या कर डालने वाला था। राजा अपनी राजधानी पुराली श्रृंखला ले गये और उसके बाद वायनाड. राजा ने कुट्टीयाडि घाटी के जरिये वायनाड और निचले मालाबार के बीच अंग्रेजों के सभी संचार अवरुद्ध कर दिए। अंग्रेजों ने भी जवाबी कार्रवाई करते हुए राजा और निचले मालाबार के बीच सभी संचार काट दिए। लेकिन चूंकि उनके पास पर्याप्त सेना नहीं थी, इसलिए पीछा करने के बजाय वे सहायता का इंतजार करने लगे। 
ब्रिटिश कमांडेंट कर्नल डो था, जिसे राजा तलास्सेरी की घेराबंदी के समय से अच्छी तरह से जानते थे। तो राजा ने सोचा कि उनका यह पुराना मित्र अंग्रेज सरकार के साथ मध्यस्थता में उनकी मदद कर सकता है। राजा ने संघर्ष खत्म करने की पेशकश की, बशर्ते कि उन्हें माफ़ कर दिया जाय और उनके खजाने सहित उनका घर वापस कर दिया जाय. कर्नल और राजा पुराने सैनिक होने के नाते अनावश्यक रक्तपात से नफरत करते थे और इसलिए उसने राजा के अनुरोध को अपने उन आयुक्तों के पास भेज दिया, जो हालांकि राजा की स्वतंत्र शैली का कड़ा विरोध किया करते थे, फिर भी वे कर्नल की सलाह से सहमत हो गये, जबकि टीपू के साथ राजा के मिल जाने का जोखिम भी था।
उत्तरी अधीक्षक को राजा का घर वापस करने का आदेश दिया गया और बंबई और सर्वोच्च सरकारों द्वारा राजा की क्षमा की पुष्टि की गई। लेकिन सरकार के आदेश वीरा वर्मा के माध्यम से राजा को सूचित किये गये, जिसका मतलब हुआ कि चाचा राजा ने अपने भतीजे तक यह खबर नहीं पहुंचाई कि अंग्रेजों ने उनके अनुरोध को मान लिया है। चाचा राजा का इसमें निहित स्वार्थ था कि अंग्रेजों और भतीजे पजहस्सी राजा के बीच युद्ध जारी रहे। 
वीरा वर्मा ने राजा के ख़ास और सेनापति कैथेरी अम्बु को भी कोट्टयम के गृह प्रशासन से हटा दिया। अम्बु अपने अनुयायियों के साथ कन्नोथ चले गये, जहां उन्होंने जनता की मदद से एक प्रतिरोध की योजना बनाई और उसे लागू किया, जिससे वीरा वर्मा द्वारा कोट्टयम में कर उगाही को रोक पाना सुनिश्चित हुआ। लेकिन अम्बु स्पष्ट रूप से राजा के मार्गदर्शन पर काम कर रहे थे, जो अम्बु के निष्कासन को अपने चाचा की एक और साजिश समझ रहे थे, ताकि राजा को कमजोर किया जा सके। 
राजा को भय था कि अंग्रेज उन्हें गिरफ्तार करने की योजना बना रहे हैं, इसलिए वे सुदूर वायनाड में चले गये। वायनाड में ब्रिटिश सेना के जमाव से उनका शक और भी बढ़ गया। लेकिन राजा अभी भी युद्ध से बचना चाहते थे, इसीलिए वे अपने 1500 सशस्त्र लोगों के साथ उत्तरी अधीक्षक से मिलने चले गये। वीरा वर्मा राजा को भी उपस्थित होने का आदेश दिया गया था। पजहस्सी राजा की मुख्य मांग थी कि कोट्टयम पर उनके शासन को स्वीकार किया जाय, लेकिन उनका चाचा इस मांग को मानने के लिए तैयार नहीं था।ब्रिटिश आयुक्तों का रवैया भी काफी अहंकारी था, वे पहले से ही राजा के प्रति पूर्वाग्रही थे और इसलिए राजा की इस तार्किक बात की ओर से आंखें मूंदे रहे कि कोट्टयम में वीरा वर्मा का कोई काम नहीं है। जैसे ही वार्ता टूट गयी, आयुक्तों ने कोट्टयम में एक धमकी की घोषणा की कि कोट्टायम के जो लोग राजा की सेवा में हैं, उन्होंने राजा का साथ नहीं छोड़ा और अपने घर नहीं लौटे तो उन्हें शत्रु घोषित करके उनकी संपत्ति जब्त कर ली जाएगी. लेकिन इस घोषणा का कोट्टायम पर कोई प्रभाव नहीं पड़ा और वहां ब्रिटिश- कुरूमब्रनाड शासन के खिलाफ प्रतिरोध और मजबूतहुआ।
अंग्रेजों के लिए आतंक की बात यह थी कि वीरा वर्मा की सेना के लोग भी प्रतिरोधियों का साथ देने लगे और वीरा वर्मा की भी अंग्रेजों का साथ देने में अधिक दिलचस्पी नहीं रही, आखिरकार उसका मकसद अपने निजी स्वार्थ के लिए अपने भतीजे और अंग्रेजों के बीच युद्ध भड़काना जो था।
तब राजा ने 1796 में मैसूर के कमांडेंट से मुलाक़ात के लिए करकनकोट्टा का दौरा किया और 1797 में मैसूर में पुराने दुश्मन टीपू से भी भेंट की, जिसने युद्ध होने की स्थिति से निपटने के लिए राजा की मदद में अपने 6000 लोगों को करकनकोट्टा में तैनात कर दिया और विद्रोहियों को भी गोला-बारूद की आपूर्ति करने लगा। उन्होंने सैनिक और हथियार जमा करना भी शुरू किया। युद्ध आसन्न था। पजहस्सी से निपटने के लिए बंबई सरकार ने मेजर जनरल के मातहत 1200 सैनिक और तोपखाना भेजा. अंग्रेजों ने कोट्टयम में चौकियों की स्थापना करनी शुरू की और वायनाड में अधिक सैनिक भेजे गये।
1797 की शुरुआत में, नायर योद्धा पूरे कोट्टायम में उठ खड़े हुए और ब्रिटिश चौकियों की घेराबंदी कर दी गयी। समर्थक दल पूरे कोट्टायम में सक्रिय हो उठे और सैनिक सहायता और आपूर्ति दलों को परेशान किया जाने लगा। वही हाल वायनाड का भी था, जहां ब्रिटिश सैनिकों को अपने सुरक्षित आवास से बाहर आते ही कुरिचिया धनुर्धरों का सामना करना पड़ता. इन छापामार कार्रवाईयों से अंग्रेजों को सैनिक, गोला-बारूद और भंडारों के मामले में भारी नुकसान उठाना पड़ा.
पूरे युद्ध में यह घटना सबसे महत्वपूर्ण रही। 1797 में, कर्नल डॉव और उसकी सेना ने वायनाड में मार्च किया। उसकी योजना थी कि पेरिया घाटी को अवरुद्ध जाय और जब वापसी का रास्ता बंद हो जाय तब कन्नोथ में बड़ी विद्रोही सेना को कुचल दिया जाय.
लेफ्टिनेंट मेअली के मातहत एक सैनिक दस्ता पेरिया में डॉव की मदद के लिए भेजा गया, लेकिन रास्ते में नायरों और कुरिचियाओं ने उन्हें भारी नुकसान पहुंचाया और अंग्रेजों के 105 लोग मारे गये। सो, पेरिया जाने के बजाय वे अपने मूल आधार को लौट गये।
डॉव के सैनिकों को आपूर्ति की भारी कमी का सामना करना पड़ा और डॉव ने फिर से सहायता भेजे जाने की गुहार लगाई. तब बंबई रेजिमेंट के मेजर एंडरसन के मातहत आपूर्ति सहायता फिर से भेजी गयी। लेकिन एंडरसन के माप्पीला मार्गदर्शकों ने आखिरी समय पर उसका साथ छोड़ दिया। जिससे एंडरसन की यात्रा में देरी हुई, यह देरी अंग्रेजों के लिए घातक परिणाम वाली साबित हुई। 
डॉव को खबर मिली कि टीपू ने राजा की सहायता के लिए अपने सिपाहियों को भेजा है, क्योंकि टीपू का मानना था कि वायनाड में अंग्रेजों का प्रवेश सेरिंगापटम संधि का उल्लंघन है। डॉव ने फैसला किया कि वह अधिकारियों से परामर्श करने के लिए तलास्सेरी जाएगा और वायनाड में राजा तथा टीपू से एक साथ निपटने की योजना बनाएगा. वह एक छोटे से दल के साथ चल पड़ा, लेकिन रास्ते में मैसूर के सिपाहियों की मदद से राजा के लोगों ने हमला कर दिया, लेकिन डॉव साफ़ बच निकला। 
उसके जाने के एक दिन बाद, पेरिया में मेजर कैमरून के अधीन 1100 की सेना ने पेरिया घाटी होकर कोट्टयम जाने का फैसला किया क्योंकि भंडार खाली हो चुका था।
लेकिन उन्हें पता नहीं था कि अंग्रेजों की असली स्थिति के बारे में जानने वाले राजा ने उनके लिए जाल बिछा रखा है - उन्होंने घाटी के दोनों तरफ बने छद्म बाड़ों में अपनी सेना को छिप जाने के आदेश दिए। जैसे ही पूरी ब्रिटिश सेना ने संकीर्ण घाटी में प्रवेश किया, छिपे हुए सैनिकों ने उस पर हमला बोल दिया। 
योजना सही ढंग से लागू हुई और उसके बाद बड़ी तादाद में ब्रिटिश सेना मारी गयी। अगर अगले दिन मेजर एंडरसन का दल वहां नहीं पहुंच गया होता तो चिकित्सा की कमी से शायद कोई नहीं बचा होता। अधिकांश शत्रु मारे गए और उनके झंडे सहित उनकी सभी बंदूकें, गोला-बारूद, सामान और पशु लूट लिए गये। मेजर कैमरून, लेफ्टिनेंट न्युगेंट, लेफ्टिनेंट मड्गे और लेफ्टिनेंट रूडरमैन जैसे वरिष्ठ ब्रिटिश अधिकारी युद्ध में मारे गए।
इसी समय के आसपास, आयुक्तों ने ज़मोरिन के एक तमिल ब्राह्मण मंत्री की सलाह लेने का फैसला किया और यहीं से पजहस्सी राजा के अंततः पतन की शुरुआत हुई। उन्होंने स्थानीय गद्दारों की एक अनियमित सेना बनाकर पजहस्सी राजा को परेशान करने का फैसला किया। इस सेना के अगुवा थे बदनाम कोलकर, जिन्हें तुर्की बाशी-बज़ुक का मालाबार संस्करण कहा जा सकता है, जो अंग्रेजों की चाटुकारिता और प्रतिरोधकारियों तथा जनता पर क्रूर अत्याचार करने के लिए बदनाम हुए.
शामनाथ का एक संक्षिप्त परिचय - वह एक बड़ा बदमाश था, उसने कालीकट में ब्रिटिश शासन को जमाने में मदद की। कालीकट के सही लोग उससे इतनी घृणा करते थे कि ज़मोरिन के एक नजदीकी रिश्तेदार ने उसकी हत्या कर डालने का लगभग सफल प्रयास किया। लेकिन कुछ समय के लिए, राजा एक मजबूत स्थिति में थे। इस ब्रिटिश तबाही के मद्देनजर बंबई सरकार ने कमांडर-इन-चीफ जनरल स्टुअर्ट और राज्यपाल जोनाथन डंकन जसे सर्वोच्च पदाधिकारियों की एक सरकारी समिति को भेजा. उन्होंने शांति स्थापित करने का फैसला किया क्योंकि वे बेचैन थे कि पहाड़ों और जंगली इलाकों में छापामार युद्ध लंबा चल सकता है और राजा टीपू या फ्रांसीसियों के साथ मित्रता कर सकते हैं। उन्होंने राजा कुरूमब्रनाड को कोट्टयम प्रशासन से बेदख़ल करने का भीफैसला किया।चिरक्कल और पारापपनड के राजाओं ने राजा और अंग्रेजों के बीच मध्यस्थता की और 1797 में पजहस्सी तथा अंग्रेजों में एक संधि हुई। 
1797 की संधि में निम्नलिखित बातों पर सहमति हुई
इरुवाज़िनद के नारंगोली नांबियार को भी माफी देने और उनकी संपत्ति वापस करने का फैसला हुआ।
इस प्रकार राजा के चार साल के प्रयासों की समाप्ति उनकी राजनीतिक जीत के साथ हुई। चार साल की शत्रुता और युद्ध के बाद शांति स्थापित हुई।
टीपू के पतन के बाद, वायनाड अंग्रेजों के हाथ आ गया। अंग्रेजों ने वायनाड पर कब्जे के लिए मैसूर से सेना भेजी और उसे केनरा या कोयंबटूर के साथ मिलाने की योजना बनाई। लेकिन जैसा कि वायनाड कोट्टयम राजा का एक पारंपरिक अधिकार था और 1793 से पजहस्सी का इस क्षेत्र पर नियंत्रण रहा था, इसीलिए पजहस्सी ने इसे देश के प्राचीन प्रांत पर कब्जा जमाने की कार्रवाई के रूप में ठीक ही देखा. राजा ने इसका प्रतिरोध किया, इसके लिए उन्होंने नायरों की एक बड़ी फ़ौज जमा करने के साथ-साथ टीपू की मौत के बाद बेरोजगार हो गये उसके पूर्व सैनिक मप्पिलाओं और पठानों को भी अपनी सेना में शामिल किया।
मद्रास में ब्रिटिश सरकार ने मैसूर, केनरा और मालाबार के लिए मेजर जनरल आर्थर को ब्रिटिश सेना कमांडेंट नियुक्त किया।उसने मालाबार तट और मैसूर से वायनाड में एक दो आयामी चाल की योजना बनाई और और उसके लिए तैयारी शुरू की। राजा मेजर जनरल की चालों को देख रहे थे; जनरल ने सहायता मंगवाई और वायनाड में सड़क निर्माण करवाया तथा विद्रोही देश में चौकियां बनवाई. जवाब में, राजा ने भी अनेक लोगों की भर्ती की, इससे वेल्स्ली इतना भयभीत हुआ कि वह राजा के इस भर्ती अभियान की जांच करने के लिए विद्रोहियों के परिजनों का अपहरण तक करना चाहा। 
राजा को पता चला कि एक सैन्य मिशन के लिए वेल्सली डेक्कन को गया है; तब राजा ने सोचा कि मेजर जनरल की अनुपस्थिति में तेजी से अपनी कार्रवाई करने का यह सुनहरा मौक़ा है। वे कुट्टीयाडि घाटी की ओर चल पड़े और नीचे जाकर उनकी मुलाक़ात वल्लूवनाड माप्पीला नेता उन्नी मुथा मुप्पन और उनके लोगों के साथ हुई। और जल्द ही कम्पुरात्त नांबियार, पेरुवायल नांबियार और कन्नोथ नांबियार जैसे इरुवाज़ीनाड के अनेक महान व्यक्तित्व राजा के साथ जुड़ गये।
1800 के मानसून तक, कोट्टयम के ग्रामीण क्षेत्रों पर नियंत्रण रखने वाले बाग़ी कोट्टयम स्थित ब्रिटिश चौकियों के लिए खतरा बन गये। कोट्टयम में बागियों के गधों पर फिर से कब्जा करने के लिए वेल्सली ने कर्नल सर्टोरियस के अधीन एक सेना भेजी. लेकिन मालाबार में पर्याप्त सैनिक नहीं होने की वजह से यह योजना लागू नहीं की जा सकी। वेल्सली ने वायनाड के सभी संचार को अवरुद्ध करने की सलाह दी ताकि आपूर्ति के बिना राजा को भूखा मारा जा सके। लेकिन सैनिकों की कमी से यह योजना भी कागज़ पर धरी रह गयी। जिस समय, वेल्सली ने मालाबार तट और मैसूर की ओर से राजा के खिलाफ दोतरफा कार्रवाई करने का फैसला किया, तब एक एर्नाड माप्पीला नेता अठन गुरिक्कल और उनके समर्थक राजा का साथ देने को राजी हो गये।
1801 तक, पूरे कोट्टायम और वायनाड में 10,000 से अधिक की ब्रिटिश सेना इकट्ठी हुई और उन्होंने वायनाड तथा मालाबार को जोड़ने वाले सभी रास्तों को अवरुद्ध कर दिया। इतनी बड़ी संख्या देख बागियों ने कुछ समय के लिए भूमिगत हो जाने में ही समझदारी देखी. राजा ने यह भी पाया कि वे अब दक्षिणी वायनाड और दक्षिणी मालाबार में अपने समर्थकों से संपर्क नहीं कर सकते हैं। राजा जंगलों में भटकते रहे, लेकिन फिर भी उन्होंने कोई समझौते से इंकार कर दिया, यह अंग्रेजो के लिए हैरानी की बात थी, क्योकि राजा जान चुके थे कि पूरी स्वतंत्रता के अलावा और कोई विकल्प नहीं है।
इस घुमंतू जीवन में राजा के साथ उनके छह करीबी सहयोगी और 25 सशत्र सैनिक भी थे। पहले वे समर्थन की खोज में पूर्वी चिरक्कल के पर्वतीय जंगलों से पय्यावुर होते हुए उत्तर की ओर गये। लेकिन अंग्रेज उनकी खोज में थे, मगर उन्हें पकड़ पाने में सफलता नहीं मिली। उसके बाद राजा ने कोट्टयम स्थित अपने गुप्त ठिकानों का दौरा किया और फिर कडाथानड और कुरूमब्रनाड के जंगलों में चले गए। अंग्रेज इस बात से क्रुद्ध हुए कि वे जहां कहीं भी जाते उन्हें गुप्त रूप से कुलीन जनों का समर्थन मिला करता; तब अंग्रेजों ने विद्रोही राजा को मदद देने वालों को दंडित करने का फैसला किया।
आतंक फैलाने के भाग के रूप में पेरुवायल नांबियार को गिरफ्तार करके फांसी पर चढ़ा दिया गया। अंग्रेजों ने यह धमकी भी दी कि छः सप्ताह के अंदर आत्म समर्पण नहीं करने वाले बागियों को क्रूर दंड दिया जाएगा और उनकी संपत्ति जब्त कर ली जाएगी. लेकिन आत्मसमर्पण करने वाले विद्रोहियों को क्षमा कर देने की भी घोषणा की गयी। लेकिन ये धमकियां और लालच किसी काम नहीं आये और राजा तब भी मुक्त रहे। लेकिन उनके प्रमुख समर्थकों में से कुछ को गिरफ्तार कर लिया गया, जिनमे बहुत प्रसिद्ध कन्नोथ नांबियार भी थे। कन्नोथ नांबियार और उनके बेटे को भी फांसी पर लटका दिया गया और उनकी संपत्ति जब्त कर ली गयी।
कन्नोथ नांबियार की हत्या के बाद, उत्तरी मालाबार में श्मशान की शांति व्याप गयी, यह तूफ़ान के पहले की शांति थी। कलेक्टर मेजर मैकलोड ने सोचा कि युद्ध समाप्त हो चुका है और वह अपने शोषण कार्यक्रम में जुट गया। उसने तुरंत मालाबार में पूर्ण निरस्त्रीकरण की घोषणा की और धमकी दी कि जिसके पास भी हथियार मिलेंगे उसे मृत्यु दंड दिया जाएगा. उसने कर की दर भी दोगुनी कर दी और महज चालीस दिनों के अंदर पूरे मालाबार में कर के पुनर्मूल्यांकन के आदेश दिए। 
जब मालाबार विद्रोह की कगार पर था और आम जनता के पास संघर्ष के अलावा और कोई रास्ता नहीं बचा, तब 1803 में ये सभी 'सुधार' कार्यक्रम मुंह के बल गिर पड़े. मैकलोड ने सुधारात्मक उपाय के जरिये शांत करने का प्रयास किया, उसने सभी 'सुधारों' को रद्द कर दिया और पुरानी प्रणाली को फिर से स्थापित किया। लेकिन तब तक बड़ी देर हो चुकी थी, क्योंकि राजा के लोग विद्रोह के लिए तैयार हो चुके थे।
पनामारम किले पर कब्जा पहली बड़ी घटना थी। एडाचेनाकुंगन नायर ने इस अभियान की योजना बनायी और तलाक्कल चंदू के मातहत 150 कुरिचिया धनुर्धरों ने उनकी मदद की। किले में कप्तान डिकेंसन के अधीन 70 सैनिक थे और वहां से कुछ मील की दूरी पर पुलिंजली में मेजर ड्रमोंड के मातहत 360 सैनिकों की एक बड़ी फ़ौज थी। अगर ठीक समय पर कप्तान की मदद में मेजर आ गया होता तो कुरिचिया सेना को बंदूकों और संख्या के जोर पर परास्त कर दिया जाता. लेकिन कुंगन और चंदू ने जोखिम उठाने का फैसला किया।
दो सेनापतियों के नेतृत्व में हुए इस अचानक हमले में पूरी सेना मार डाली गयी, जबकि इस ओर के सिर्फ 5 लोग मारे गये और 10 घायल हुए. डिकेंसन भी मारा गया। विद्रोहियों को 112 बंदूक, गोलाबारूद के छह बक्से और 6000 रुपए मिले। उन्होंने पूरे किले को नष्ट कर दिया। 
वेल्सली बागियों की इस गुस्ताखी पर बहुत क्रुद्ध हुआ और जवाबी कार्रवाई के लिए उसने 500 सैनिक भेजे. लेकिन तब तक विद्रोहियों की इस जीत से पूरा वायनाड और कोट्टयम जाग उठा. पनामारम की सफलता के नायक, एडाचेना कुंगन ने पुलपल्ली तीर्थस्थल जाकर लोगों से राजा के युद्ध में शामिल होने का आह्वान किया, फलस्वरूप 3000 लोग स्वेच्छा से शामिल हुए. उन्हें मनान्थावादी के वल्लियुर्काव और एडाप्पल्ली में तैनात किया गया और कुंगन के भाई के मातहत उनमें से 100 लोगों को पेरिया घाटी में और 25 लोगों को कोट्टीयुर घाटी में तैनात किया गया। बागी चौकियों को डिंडीमल से वल्लियुर्काव तक के रास्तों में स्थापित किया गया। विद्रोही सेना के पास ज्यादातर धनुर्धारी और तलवारबाज थे, लेकिन कुछ के पास बंदूकें भी थीं।
एडाचेना कुंगन नांबियार ने मैसूर से मनान्थावादी की ओर बढ़ रहे एक ब्रिटिश सेना की टुकड़ी पर एक हमले का नेतृत्व किया। सेना के वायनाड में प्रवेश करने और मनान्थावादी और भावुल्ली के बीच एक नदी के पास पहुंचने के बाद उस पर हमले शुरू हुए. वहां नदी की विपरीत दिशा में विद्रोही सेना की बनाई गयी खाई द्वारा उनका रास्ता बंद कर दिया गया। लेकिन विद्रोहियों की बदकिस्मती की वजह से एक सहायता टुकड़ी के आ जाने से ब्रिटिश सेना ने विद्रोहियों की घेराबंदी को तोड़ दिया और अनेक लोगों को बंदी बना लिया गया। इन सभी कैदियों को निरस्त्र किया गया और एक सड़क पर उन्हें मार्च कराने के बाद उनकी हत्या कर दी गयी। 
इसके अलावा, सभी दिशाओं से वायनाड में ब्रिटिश सहायता पहुंच गयी। लेकिन अंग्रजों को विद्रोही कहीं भी नहीं मिल पाए.
विद्रोही अब कोट्टयम में जमा हो गये थे। 1802 में, उन्होंने कोट्टीयुर के पास एक आपूर्ति काफिले पर छापा मारा. कोट्टयम के लोगों पूरे असहयोग से अंग्रेज हताशा में थे। उनकी परेशानी को बढ़ाते हुए, 1803 में, एक विद्रोही सेना कुरूमब्रनाड* और पय्योरमाला* में तैनात की गयी और लोगों को विद्रोहियों से सहानुभूति थी। ब्रिटिश चौकी को तबाह करने के लिए कुंगन पजहस्सी की ओर बढ़ गये, लेकिन अनेक सैनिकों के मारे जाने से उन्हें पीछे हटना पड़ा. लेकिन चिरक्कल में विद्रोह फैल गया जहां सशस्त्र समर्थकों के दलों ने अभियान शुरू किया और ये दल अक्सर खुले तौर पर अंग्रेजों से युद्ध करने लगे। 1803 के अंत तक राजा की सेना कन्नूर और तलास्सेरी तक फ़ैल गयी।

1803 मार्च में, एक विद्रोही सेना कालीकट तक जा पहुंची और उप-जेल पर कब्जा करके वहां के सभी गार्डों को मार डाला और उनके हथियार तथा गोला-बारूद को जब्त कर लिया। उन्होंने कैदियों को भी मुक्त किया, जिनमें से कई विद्रोही सेना में शामिल हो गए। मैकलोड के लिए तो यह हद ही हो गयी, सो उसने इस घटना के बाद तुरंत इस्तीफा दे दिया। 
1803 में, पजहस्सी राजा के साथ तीन साल के अनिर्णीत युद्ध के बाद वेल्सली यूरोप चला गया, बाद में वेलिंगटन का ड्यूक बना और वाटरलू में नेपोलियन का विजेता भी बना। 
1804 में, एक बड़ी ब्रिटिश सेना आ पहुंची और 1200 कोलकर भी कार्रवाई के लिए तैयार थे। सबसे महत्वपूर्ण बात यह कि एक धूर्त थॉमस हार्वे बाबेर को उप-कलेक्टर नियुक्त किया गया था। इसने हमेशा के लिए पजहस्सी के विद्रोह कुचल दिया। यह सचमुच हैरानी की बात है कि जो काम वेल्सली जैसा सैन्य प्रवीण नहीं कर पाया, उसे बाबेर ने कर दिया, जो कि महज एक 'सिविल सर्वेंट' था। अपनी पत्नी हेलेन सोमरविले का पहला पति और उसका मित्र डोनाल्ड कैमरोन की मृत्यु का बदला चुकाने का उसका एक निजी लक्ष्य था; पेरिया घाटी में 9 जनवरी 1797 के दिन पजहस्सी राजा के हाथ कैमरोन की मौत हुई थी। बाबेर बंबई स्थित इंग्लिस और मनी परिवारों, जो उसके ससुराली रिश्तेदार थे और व्यापारियों के प्रभावशाली समूह के हितों की रक्षा के लिए सिविल सर्वेंट बना था। यह उल्लेखनीय है कि बाबेर के बेटे हेनरी फेअरों बाबेर ने श्रीरंगापत्तम के पहले सामंत और टीपू सुलतान की मौत जॉर्ज हैरिस की पोती से शादी की।
1804 में, कल्यात नांबियार और अधिकांशतः पूर्वी चिरक्कल के जंगलों में राजा के लोगों के नेतृत्व में एक बड़े विद्रोह को अंग्रजों द्वारा कुचल दिया गया। अगर चिरक्कल में कोई बड़ा और लंबे समय तक चलने वाला विद्रोही युद्ध हुआ होता, तो इससे राजा को बहुत फायदा होता। हालांकि चिरक्कल में राजा के बहुत सारे समर्थक थे, इसलिए विद्रोह की विफलता के बाद बागियों ने छापामार युद्ध में समय गंवाने के बजाय खुला युद्ध शुरू किया। विद्रोह की असफलता का एक अन्य कारण था विश्वासघाती कोलकर ने भी पैसे देने वाले अपने गोरे मालिकों की सेवा की। 
तो एक बार फिर विद्रोही सेना वायनाड की ओर पीछे लौट गयी। अंग्रेजों ने बड़ी सरगर्मी के साथ उनका पीछा किया, जिनके साथ 2000 सैनिक और 1000 कोलकर थे। राजा के लिए 3000 पगोडा, एडाचेना कुंगन के लिए 1000 पगोडा के इनाम का एलान हुआ और राजा के दस सहयोगियों के लिए भी इनाम घोषित किये गये।
लेकिन क्रांतिकारियों, ज्यादातर कुरुम्बाओं, ने वायनाड के चुरिकुंजी में हमला किया। हालांकि उन्हें पीछे हटना पड़ा, लेकिन उन्होंने अपने दुश्मन तबाह कर दिया था। उस साल, कोलकर के एक दल ने राजा को लगभग पकड़ ही लिया था, लेकिन एक कुरुम्बा गार्ड के समय पर चेतावनी देने से वे बच गये।
लेकिन मानसून और वायनाड की क्रूर जलवायु ने जल्द ही राजा की सहायता की। अक्टूबर तक 1300 कोलकर में से सिर्फ 170 ही बीमार होने से बचे रहे। राजा और एडाचेना कुंगन ने पुलपल्ली तीर्थ में कुरिचिया और कुरुम्बा की एक बड़ी सेना संगठित की और उन्हें कुरिचियात तक तैनात कर दिया। इसके अलावा वायनाड के नायर कुलीनों को राजा के युद्ध-प्रयास में शामिल करने की कुंगन की कोशिश कामयाब हो गयी।
पिछले कुछ वर्षों से अंग्रेजों को 1797 में पेरिया के पैमाने का नुकसान नहीं हुआ था, लेकिन अंग्रेजों के लिए मामला इतना आसान भी नहीं था। यहां तक कि कोट्टयम भी एक बार फिर से विस्फोटक बन गया और क्रांतिकारियों के नेता राजा अब भी मुक्त थे। लेकिन याद रखना चाहिए कि पूरी क्रांति एक व्यक्ति पर आधारित थी, जैसा कि एक बार वेल्सली ने कहा था कि "हमलोग 1000 लोगों से नहीं लड़ रहे हैं।..बल्कि एक आदमी से... केरल वर्मा से." राजा की समाप्ति का मतलब विद्रोह की समाप्ति होगा।
अभियानों को खुद संचालित करने के लिए टी.एच. बाबेर मैसूर गया और मुखबिरों और गद्दारों के लिए बड़ा खोज अभियान चलाया। अंग्रेजों ने खुद माना कि सचमुच उन्हें अधिक मुखबिर नहीं मिले क्योंकि स्थानीय लोग राजा के लिए समर्पित थे, लेकिन उन कुछ मुखबिरों में से चंद लोग क्रांति के लिए विनाशकारी साबित हुए; उनमें से एक चेट्टी ने पता लगा लिया कि राजा का शिविर कहां है और उसने बाबेर को सूचित कर दिया, जिसने 100 कोलकर और 50 सैनिक तैनात कर दिया। 
30 नवम्बर 1805 को, राजा और उनके साथियों ने कर्नाटक के करीब मविला या मविला टॉड नामक एक नदी के किनारे शिविर लगा रखा था। राजा और उनके दल पर अचानक हमला हुआ और कम समय में जोरदार युद्ध हुआ। अनेक क्रांतिकारी भाग खड़े हुए. छह क्रांतिकारी मारे गए। मारे जाने वाले सबसे पुराने क्रांतिकारियों में एक पजहस्सी राजा भी थे।
एक बार राजा के गिर जाने के बाद, ईस्ट इंडिया कंपनी के एक सेवक कनारा मेनन पर यह ज़िम्मेवारी आ गयी कि वह राजा के पलायन को रोके, जो उसने अपनी जान को खतरे में डाल कर किया और यह जिक्र करना उचित होगा कि मौत के पलों में भी इस असाधारण व्यक्ति के साहस के लिए इस का नाम मेननों के बीच बड़े सम्मानजनक और शानदार ढंग से लिया जाता है।
उसके व्यक्तित्व के निकट नहीं जाना और उसे अपवित्र नहीं करना
कर्नल स्टीवेंसन द्वारा निषिद्ध क्रांतिकारियों में एकमात्र बचे हुए और राजा के एक सबसे विश्वस्त समर्थक अरालत कुट्टी नांबियार ने बहुत ही उग्र प्रतिरोध किया, लेकिन आखिरकार वे विफल हुए; वायनाड में परबुट्टीयों में से एक के बेहतर कौशल की वजह से वे परास्त हो गये; राजा के चार अन्य समर्थक भी मारे गये और दो को राजा की पत्नी और अनेक महिला परिचारिकाओं के साथ बंदी बना लिया गया। पदच्युति की वजह से राजा की पत्नी गंभीर रूप से बीमार पड़ गयी थीं, सो बाबेर ने उनकी चिकित्सा का इतजाम करवाया और यह सुनिश्चित किया कि कैद में उनका अच्छा इलाज हो। कोई अन्य संपत्ति नहीं मिल पायी, लेकिन राजा के शरीर से एक सोने की कटार या छुरा और एक कमरबंद प्राप्त हुआ।
टी.एच. बाबेर को इस बात का श्रेय जाता है कि उसने राजा के पार्थिव शरीर के साथ सम्मानपूर्ण बर्ताव किया और पूर्ण परंपरागत सम्मान के साथ अंतिम संस्कार की व्यवस्था की। बाबेर अपने इस सम्मानपूर्ण व्यवहार का बखान इन शब्दों में करता है:
"इस व्यवहार के लिए मैं यह सोचकर प्रेरित हुआ कि भले ही वह एक बागी था, लेकिन इस देश का स्वाभाविक प्रमुख था और इसीलिए एक पराजित शत्रु के बजाय उसके साथ वैसा ही व्यवहार किया जाना चाहिए. "
बाबेर ने यह भी कहा:
टी.एच. बाबेर ने 1805 में लिखा:
 
पजहस्सी राजा अपने राजवंश के एक कनिष्ठ राजकुमार थे और नियति के कारण ही वे नेतृत्व में जा पहुंचे थे। किसी शगुन की तरह कोट्टयम और वायनाड की सभी जातियों, जनजातियों और वर्गों में राजा के प्रति प्यार-सम्मान है। उन्हें इस हद तक प्यार किया जाता है कि वे उत्तरी मालाबार में लोक गीतों के एक नायक बन गये हैं।
केरल वर्मा पजहस्सी राजा फिल्म में जैसा कि लोकप्रिय कथा है, राजा को एक लंबा व्यक्ति दर्शाया गया है। लेकिन उनके साथ शांति वार्ता करने वाला 1797 में बंबई का गवर्नर जोनाथन डंकन के अनुसार राजा एक मधुर मुस्कान वाले, छोटे कद के, लंबे बाल और मूंछों वाले व्यक्ति थे, जो अक्सर एक लाल टोपी लगाया करते थे। इससे इस आलेख के आरंभ में राजा का किया गया कलात्मक चित्रण एक हद तक गलत हो जाता है।
राजा की दो पत्नियां थी; पहली का नाम अविन्यत कुंजनी था जो उम्र में लगभग राजा के बराबर थीं और वे आधुनिक उत्तरी कालीकट के लगभग स्वतंत्र राजा पय्योरमाला नायर की भतीजी थीं। जंगलों में राजा के साथ घूमने वाली पत्नी यही थीं और जिन्हें 1805 में बीमार हालत में अंग्रेजों ने गिरफ्तार किया था। उनकी दूसरी पत्नी का नाम कैथेरी मकोम था, जो राजा के घनिष्ठ सहयोगी कैथेरी अम्बु की बहन थीं। मकोम राजा से काफी कम उम्र की थीं और यह संबंध बनाने की करतूत पज़ायमविदेन चंदू की थी, जो उस समय राजा का वफादार था।
उन्हें एक महान व्यक्ति माने जाने के निम्नलिखित कुछ कारण हैं:
वे अच्छी तरह से जानते थे कि अपने से कहीं अधिक मजबूत शत्रु का मुकाबला करने में अपनी सीमित अस्त्र-शस्त्र क्षमता का उपयोग किस तरह किया जाय. अधिकांश समय, राजा की सेना ज्यादातर तलवार और धनुष का ही उपयोग किया करती थे, क्योंकि गोला-बारूद की कमी बनी रहती थी और संख्या तथा आग्नेयास्त्रों के मामले में शत्रु उनसे अधिक ताकतवर था। फिर भी, वे लगभग 20 साल तक मैसूरियों और 10 साल तक अंग्रेजों को ललकारते रहे; शायद यह इस बात का एक सबसे अच्छा उदाहरण है कि अच्छा नेतृत्व अन्य कमियों की क्षतिपूर्ति कर सकता है।
एक बार युद्ध शुरू हो जाने पर अंग्रेज नवाबों, मराठाओं और सिक्खों जैसी बड़ी ताकतों को अधिक आसानी के साथ हरा सकते थे। लेकिन इस फसादी राजकुमार को कुचलने में एक दशक से भी अधिक समय लग गया, जबकि उनके पास आदिम हथियारों से लैस 3000-5000 लोग ही थे। 1805 तक, राजा की छोटी-सी सेना से जूझने के लिए अंग्रेजों को 15,000 सैनिक लगाने पड़े. ! सबसे अधिक महत्वपूर्ण तथ्य यह है कि राजा को परास्त नहीं किया गया, बल्कि सैन्य धूर्तता से उन्हें मारा गया, शुद्ध विश्वासघात के जरिये ही 1805 की सर्दियों में उनका पतन हुआ। हम कह सकते हैं कि "वे युद्ध मैदान में अपराजित रहे, लेकिन उनकी पीठ में छुरा घोंपा गया".
पजहस्सी राजा की सैन्य प्रतिभा के लिए महानतम सम्मान की बात यही है कि तीन साल तक तगड़े संघर्ष के बावजूद आर्थर वेल्सली उन्हें कुचल नहीं पाया। पजहस्सी के साथ युद्ध में मिले अनुभवों से वह स्पेन में नेपोलियन सेना को हारने में सक्षम हुआ, वहां उसने राजा की रणनीति का उपयोग किया।
वुडकॉक जैसे इतिहासकार पजहस्सी राजा को ऐसे जातिवादी और सामंतवादी दकियानूसी बताकर उनकी निंदा किया करते हैं, जिनके मन में निचली जातियों के लिए प्रेम नहीं था। बहरहाल, अपने समकालीनों की तुलना में निचली जाति के बहुसंख्यकों के प्रति राजा उदार और कृपालु थे। 1792 में निर्वासन से लौटने के बाद मालाबार के समकालीन राजकुमारों और सामंतों ने बीस साल के मैसूरी आतंक से पहले से ही पीड़ित अपनी जनता पर ढेर सारे अमानवीय कर लगा दिए थे, जबकि इसके विपरीत पजहस्सी राजा ने धनी व्यापारियों से एक बड़ी रकम लेकर खेती के काम शुरू करने के लिए अपने किसानों को बैल-गाय, बीज और चारे की मदद प्रदान की। 
जैसा कि पहले उल्लेख किया गया है, राजा किसानों पर मनमाना कर लगाने के विरोधी थे और इस मुद्दे पर उन्होंने 1784 और 1793 में हुए युद्ध का नेतृत्व भी किया; इन किसानों में अधिकांशतः निचली जाति के ही थे।
उनमें से सबसे महत्वपूर्ण लोगों के नाम मोटे अक्षरों हैं।
संभवतः राजा के समर्थकों में सबसे महत्वपूर्ण एडाचेना कुंगन राजा की मृत्यु के बाद भी जीवित रहे, जिन्होंने अंग्रेजों के हाथ आने से बचने के लिए 1806 में आत्महत्या कर ली। 
राजा की मृत्यु से पहले तलाक्कल चंदू को गिरफ्तार करके 1805 में फांसी पर लटका दिया गया।
कन्नोथ शंकरन नांबियार को उनके बेटे के साथ 1801 में फांसी पर लटका दिया गया था।
राजा की मृत्यु से पहले कैथेरी अम्बु 1805 में मारे गये।
पल्लुर एमन जो कभी वेल्सली का करीबी था और 1800 से 1802 तक उसकी योजना के बारे में पजहस्सी राजा को बाताया करता था; उसकी पोल खुल जाने के बाद वह राजा की सेना में शामिल होने के लिए 1802 में जंगल भाग गया। पल्लुर एमन नायर ने ही राजा की सेना में शामिल होने के लिए कुरुम्बाओं को मनाया था, जिनके साथ उसके बड़े अच्छे संबंध थे। एमन को 1806 में गिरफ्तार किया गया और उसे ऑस्ट्रेलिया के प्रिंस ऑफ वेल्स द्वीप भेज दिया गया।
राजा की भतीजे, वीरा वर्मा और रवि वर्मा, को 1806 में माफी दे दी गयी।
राजा की मौत की वजह पर विवाद है। लोककथाओं के अनुसार घायल हो जाने के बाद गिरफ्तारी से बचने के लिए उन्होंने हीरे की अंगूठी निगल कर आत्महत्या कर ली थी।
टी.एच. बाबेर का कहना है कि कनारा मेनन नामक एक किरानी ने राजा की ह्त्या की। मृत्यु को गले लगाते राजा के करीब जब वह पहुंचा तो राजा ने चिल्लाकर मेनन से कहा, "मुझे अपवित्र मत करो गद्दार!"
मद्रास रेजिमेंट का इतिहास लिखने वाले डब्ल्यू. जे. विल्सन ने राजा को मारने का श्रेय कप्तान क्लैफम और उसके छः सैनिकों को दिया है। राजा की मृत्यु के बारे में यह तीसरी बात अधिक सही लगती है क्योंकि पूरे पजहस्सी युद्ध के दौरान सैन्य अधिकारियों के साथ बाबेर के संबंध अच्छे नहीं रहे थे। उसने संभवतः मेनन को इसका श्रेय इसलिए दिया ताकि क्लैफम और उसके वरिष्ठ कर्नल हिल को श्रेय न मिले। 
हरिहरन ने एक मलयालम फिल्म पजहस्सी राजा निर्देशित की है, जिसमें मम्मूटी ने मुख्य भूमिका अदा की है और तमिल कलाकार शरत कुमार ने कुंकन की भूमिका की है। फिल्म 16 अक्टूबर 2009 को जारी की गयी और मलयालम सिनेमा के इतिहास में सबसे बड़ी हिट साबित हुई। फिल्म ने विश्व भर में करीब 20 करोड़ रुपए कमाए.
1960 के दशक में पजहस्सी राजा पर एक और फिल्म बनी थी, जिसमें कोट्टाराक्कारा श्रीधरन नायर ने पजहस्सी राजा की भूमिका निभाई थी और एडाचेना कुंकन की भूमिका में सत्यन थे। एआर रहमान के पिता स्व. आर.के. शेखर ने इसमें अनेक यादगार खूबसूरत गीतों को संगीतबद्ध किया था।

