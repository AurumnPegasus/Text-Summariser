पृथ्वी-समीप वस्तु हमारे सौर मंडल में मौजूद ऐसी वस्तुओं को कहा जाता है जो सूरज के इर्द-गिर्द ऐसी कक्षा में परिक्रमा कर रही हो जो उसे समय-समय पर पृथ्वी के समीप ले आती हो। अंतर्राष्ट्रीय खगोलीय संघ की परिभाषा के अनुसार ऐसी वस्तुओं को ही पृथ्वी-समीप कहा जाता है जो अपनी परिक्रमा-पथ में किसी बिन्दु पर सूरज से 1.3 खगोलीय ईकाई की दूरी या उस से भी समीप आती हो। सन् 2015 तक ज्ञात​ पृथ्वी-समीप वस्तुओं की सूची में 10,000 से अधिक पृथ्वी-समीप क्षुद्रग्रह, पृथ्वी-समीप धूमकेतु, सूरज की परिक्रमा करते कई अंतरिक्ष यान और पृथ्वी से दिख सकने वाले उल्का शामिल हैं। वैज्ञानिक मत अब यह बात स्वीकारता है कि ऐसी पृथ्वी-समीप वस्तुएँ हमारे ग्रह से अरबों वर्षों से टकराती आई हैं और उनके इन प्रहारों से पृथ्वी पर अक्सर महान बदलाव आएँ हैं।
4 मीटर की चौड़ाई वाली वस्तुएँ लगभग एक प्रति वर्ष के दर से पृथ्वी पर प्रहार करती हैं। 7 मीटर के आकार वाली पत्थरीली वस्तुएँ लगभग एक प्रति 5 वर्ष के दर से धरती पर गिरती हैं। इनमें लगभग उतनी ही ऊर्जा होती है जितनी हिरोशीमा पर गिराये गये परमाणु बम की थी, यानि लगभग 15 किलोटन। हर 2000-3000 सालों में 10 मेगाटन के धमाके वाले टकराव होते हैं जैसे कि 1908 में तुंगुस्का घटना में हुआ। एक किमी की चौड़ाई वाली वस्तुएँ हर 5 लाख वर्षों में एक बार पृथ्वी से टकराती हैं और 5 किमी चौड़ी वस्तुएँ हर 2 करोड़ वर्षों में एक बार के दर से टकराती हैं।
क​ई वैज्ञानिकों का मानना है कि आज से 6.6 करोड़ साल पहले जिस क्षुद्रग्रह के प्रहार से हुए बदलावों के कारण डायनासोर विलुप्त हो गये उसका व्यास 10 किमी या उस से ज़रा अधिक था। इस क्षुद्रग्रह के 180 किमी चौड़े प्रहार क्रेटर के चिह्न आधुनिक मेक्सिको देश के चिकशुलूब शहर के पास स्थित है। अनुमान है कि इस क्रीटेशस-पैलियोजीन विलुप्ति घटना में उस समय पृथ्वी पर उपस्थित हर 1 किलोग्राम से अधिक वज़न वाले हर जानवर की मृत्यु हो गई थी।
