रणदीप सिंह सुरजेवाला कांग्रेस से संबद्ध भारतीय राजनेता हैं तथा हरियाणा के कैथल से विधायक हैं। भूपेंद्र सिंह हुड्डा नीत कांग्रेस सरकार में 2009 से 2014 तक वे मन्त्रीमण्डल के सदस्य रह चुके हैं। वे हरियाणा के सबसे कम आयु के मंत्री रहे हैं। 2005 में उन्हें यातायात व संसदीय कार्य मंत्री बनाया गया। बाद में उनके पास जलापूर्ति व सैनीटेशन, संसदीय कार्य, इलेक्ट्रोनिक व सूचना प्रौद्योगिकी, विज्ञान व प्रौद्योगिकी, तथा जन निर्माण मंत्रालय भी रहे। 2014 के चुनावों में कांग्रेस प्रदेश में तीसरे स्थान पर रही किंतु रणदीप अपनी सीट से पुनः निर्वाचित होने में सफल रहे। 
रणदीप सिंह सुरजेवाला का जन्म 3 जून 1967 को चंडीगढ़ में हुआ। इनके पिता का नाम शमशेर सिंह सुरजेवाला तथा माता का नाम विद्या है। उस समय इनके पिता हरियाणा के कृषि व सहकारिता मंत्री थे। इनकी तीन बड़ी बहनें हैं- मधु दलाल, पूनम चौधरी और नीरू। 
उनकी प्रारंभिक शिक्षा नरवाना के आदर्श बाल मंदिर व आर्य उच्चतर माध्यमिक विद्यालय में हुई। 1981-85 में वाणिज्य में स्नातक डी ए वी स्कूल से तथा 1985-88 में विधि में स्नातक विधि विभाग, पंजाब विश्वविद्यालय, चंडीगढ़ से किया। यहीं से ही इन्होने राजनीति विज्ञान में स्नातकोत्तर भी किया। 
इनके पिता श्री शमशेर सिंह सुरजेवाला हरियाणा के एक प्रसिद्ध राजनीतिज्ञ हैं, जो कि 1967, 1977, 1982, 1991 तथा 2005 में हरियाणा विधान सभा के तथा 1993 में संसद सदस्य रहे।
एक वकील के तौर पर रण दीप ने अपनी प्रैक्टिस 21 वर्ष की आयु में 1988 में दिल्ली की एक वकालत फर्म श्रॉफ एंड कंपनी से शुरू की, जिसे 1991 से पंजाब व हरियाणा उच्च न्यायालय में जारी रखा। 
17 वर्ष की आयु में उन्हें हरियाणा प्रदेश युवा कांग्रेस का जनरल सचिव नियुक्त किया गया। उन्हें 1992 में पंजाब विश्वविद्यालय, चण्डीगढ़ के सबसे युवा सीनेटर नियुक्त किया गया। विधि विभाग में वे फैकल्टी सलाहकार समिति के सदस्य भी रहे। 1995-96 से वे पंजाब विश्वविद्यालय, चंडीगढ़ के सिंडीकेट के सबसे कम उम्र के सदस्य रहे। वे पंजाब विश्वविद्यालय, चंडीगढ़ की संयुक्त सलाहकार समिति, युवा मामलों की समिति तथा अकैडेमिक काऊंसिल के सदस्य भी रहे। 1990-95 के बीच वे हरियाणा लायर्स फोरम के चेयरमैन भी रहे। 1987-90 के दौरान वे अपने पिता के साथ, जो कि उस समय पार्टी अध्यक्ष थे, हरियाणा में कांग्रेस को मजबूत करने में लगे रहे। 
अप्रैल 1986 में वे हरियाणा प्रदेश युवा कांग्रेस के सबसे कम आयु के सह-सचिव और फिर सचिव भी बने। मार्च 2000 में वे भारतीय युवा कांग्रेस के राष्ट्रीय अध्यक्ष बनने वाले प्रथम हरियाणवी बने। वे इस पद पर फरवरी 2005 तक रहे जो कि भारतीय युवा कांग्रेस के इतिहास में सबसे लंबा कार्यकाल था। अगस्त 2004 में वे अखिल भारतीय कांग्रेस कमेटी के सचिव नियुक्त हुए-सबसे कम आयु के। हरिय़ाणा विधान सभा चुनाव से ठीक पहले दिसंबर 2004 में, 37 वर्ष की आयु में, वे हरिय़ाणा प्रदेश कांग्रेस कमेटी का पदभार संभालने वाले सबसे कम आयु के कार्यकारी अध्यक्ष नियुक्त हुए। 
20 अगस्त 2002 में युवा कांग्रेस ने एक ही दिन में 14089 यूनिट के रक्तदान का आयोजन करके विश्व रिकार्ड बनाया।
इन्होने 6 बार हरियाणा विधान सभा के लिए चुनाव लड़े- 1993 उप चुनाव, 1996, 2000, 2005, 2009 व 2014 में। 1996 और 2005 चुनावों में उन्होंने ओम प्रकाश चौटाला को हराया जो कि तत्कालीन मुख्यमंत्री थे। 2014 के चुनावों में कांग्रेस प्रदेश में निराशाजनक प्रदर्शन करते हुए तीसरे स्थान पर रही किंतु रणदीप अपनी सीट से पुनः निर्वाचित होने में सफल रहे।
मार्च 2005 में रणदीप को यातायात व नागरिक उड्डयन, जन निर्माण विभाग तथा संसदीय कार्यों के विभाग देते हुए हरियाणा के मुख्यमंत्री श्री भूपेंद्र सिंह हुड्डा ने इन्हें हरियाणा के सबसे कम उम्र के कैबिनेट मंत्री बनाया। सितंबर 2007 से उनके पास ऊर्जा, जन निर्माण विभाग तथा संसदीय कार्य मंत्रालय रहे, तथा वह नागरिक उड्डयन पर नीति निर्माण हेतु बनी स्थायी समिति के अध्यक्ष भी बने। नवंबर 2009 से उनके पास जलापूर्ति व सैनीटेशन, संसदीय कार्य, इलेक्ट्रोनिक व सूचना प्रौद्योगिकी, विज्ञान व प्रौद्योगिकी, तथा जन निर्माण मंत्रालय है।
रणदीप का विवाह गायत्री से हुआ तथा इनके दो पुत्र हैं- अर्जुन और आदित्य।
