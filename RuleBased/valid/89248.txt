कातालोन्या स्पेन के 17 स्वायत्त समुदायों में से एक है। स्वायत्त समुदाय स्पेन का सबसे उच्च-स्तरीय प्रशासनिक विभाग होता है। कातालोन्या देश के उत्तर-पूर्व में स्थित है व उत्तर में इसकी सीमा फ्रांस और अण्डोरा से छूती है। पूर्व में इसके भूमध्य सागर, पश्चिम में आरागोन और दक्षिण में वैलेंसियाई समुदाय है। इसकी राजधानी और सबसे बड़ा नगर बार्सिलोना है, जो स्पेन का दूसरा सबसे बड़ा शहर व यूरोप के सबसे बड़े महानगरीय क्षेत्रों में से एक है। इसकी आधिकारिक भाषाओं में स्पेनी, कैटलन और ऑक्सिटन की उपभाषा आरानेस शामिल हैं।
कैटालोनिया स्पेन का सर्वाधिक समुन्नत क्षेत्र है। इसके उत्तर में फ्रांस, दक्षिण में वालैंशिया प्रदेश, पूरब में भूमध्यसागर एवं पश्चिम में ऐरागाँन का प्रदेश है। इसके अंतर्गत बारसेलोना, टैरागोना, लेरेदा एवं हेरोना प्रांत हैं। इसके उत्तरी भाग में लगभग 10,000 फुट ऊँची पीरेनीज पर्वतश्रेणियाँ फैली हैं। दक्षिणी भाग में कादी, मौंटसेनी, गबारीसय मौंटसेक, मौंटसेर्राट, लिना, मौंटस्टैंट एवं प्रेड्स आदि पर्वतश्रेणियाँ फैली हुई हैं। इन पर्वतमालाओं के बीच अनेक छोटी एवं उपजाऊ घाटियाँ हैं। दक्षिणपश्चिमी भाग में अंपूरदान एवं लेरेदा के मैदान हैं जिसमें एब्रो और उनकी सहायक सेग्र, फ्लूविया, टेर, लोवेगात, फ्रांकोली आदि नदियाँ हैं। पूर्व में 300 किमी लंबा भूमध्य सागर का तटीय भाग हैं जिसमें मनोरम अंतरीप, खाड़ियाँ, भृगु आदि मिलते हैं।
इस भूभाग में जौ, गेहूँ, राई, सन, अंगूर एवं अन्य फलों तथा चावल की कृषि मुख्य हैं। पर्वताचंलों में पशुओं एवं भेड़-बकरियों का पालन मुख्य धंधा है। लोहा, कोयला, नमक, पोटाश एवं अन्य खनिज पदार्थों की उपलब्धि के कारण लौह इस्पात, इंजीनियरी, सूत और ऊनी वस्त्र एवं कागज आदि के कारखानें भी हैं।
