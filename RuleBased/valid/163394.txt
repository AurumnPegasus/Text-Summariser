लुंगलेई भारतीय राज्य मिज़ोरम के दक्षिण-पश्चिम भाग में स्थित एक कस्बा है, जो कि लुंगलेई ज़िले का मुख्यालय है। यह राजधानी अइज़ोल के बाद मिज़ोरम का दूसरा सबसे अधिक जनसंख्या वाला कस्बा है, जो कि अइज़ोल से 165 किमी दक्षिण में है।
कभी-कभी मिज़ो भाषा में लुंगलेई को लुंगलेह बोला जाता है, जिसका अर्थ चट्टानों का पुल होता है। 
लुंगलेई सन 1888 से 10 वर्षों तक दक्षिण लुशाई हिल्स ज़िले का मुख्यालय रहा, जबकि अइज़ोल उत्तर हिल्स ज़िले का। इन दोनों का ही एकीकरण सन 1898 में हुआ। भारत के विभाजन से पूर्व लुंगलेई ज़िले का बहुत अधिक महत्व था क्योंकि यहाँ से तत्कालीन बंगाल के बड़े नगर चटगाँव तक सीधी पहुँच थी, जिसके कारण यह कस्बा एक व्यावसायिक तथा शिक्षा का केन्द्र बन गया।
लुंगलेई 22°53′N 92°44′E / 22.88°N 92.73°E / 22.88; 92.73 पर स्थित है। इसकी समुद्र तल से औसत ऊँचाई 722 मीटर है।
भारत की जनगणना 2011 के अनुसार लुंगलेई की कुल जनसंख्या 57,011 है, जिसमे 29,474 पुरुष तथा 27,537 महिलाएँ हैं। 6 वर्ष से कम के बच्चों की जनसंख्या 6798 है जो कि कुल जनसंख्या का 11.92% है। यहाँ का लिंगानुपात दर 934 है जो कि राज्य दर 976 से कम है। साक्षरता दर 98.27% है को राज्य दर 91.33% से अधिक है। पुरुष साक्षरता दर 98.45% जबकि महिला साक्षरता दर 98.08% है।
यहाँ का प्रमुख बहुसंख्यक धर्म ईसाई है, जो कि कुल जनसंख्या का 91.48% है। अन्य अल्पसंख्यक धर्म हिन्दू 6.51%, मुस्लिम 1.33%, बौद्ध 0.48%, सिक्ख 0.10%, जैन 0.04% तथा अन्य 0.01% हैं। 0.06% लोगों ने अपने धर्म का उल्लेख नहीं किया है।
हेलिकॉप्टर सेवा पवन हंस अइज़ोल से लुंगलेई के मध्य उपलब्ध है। अइज़ोल से लुंगलेई के मध्य 165 किमी की दूरी है जो कि बस तथा जीप की नियमित सेवा से जुड़ी है। यहाँ कमज़ोल में एक छोटा विमानक्षेत्र का निर्माण भी प्रस्तावित है, जो कि यहाँ से 25 किलोमीटर है।
