तिस्वाड़ी, भारत के राज्य गोवा के उत्तर गोवा जिले का एक तालुक है। तिस्वाड़ी शब्द दो शब्दों तीस और बाड़ी से मिलकर बना है जिसका अर्थ है तीस बस्तियां। तिस्वाड़ी नाम, गौड़ सारस्वत ब्राह्मणों की उन तीस बस्तियों की द्योतक है जिनको उत्तर भारत के मगध क्षेत्र से प्रवासित ब्राह्मणों ने यहाँ बसाया था। भौगोलिक रूप से यह एक द्वीप है और इसकी उत्तरी सीमा का निर्धारण मांडवी नदी द्वारा होता है। दिवार और चोराव नामक द्वीप, तिस्वाड़ी तालुक का हिस्सा हैं और गोवा की राजधानी पणजी द्वीप की मुख्य भूमि पर स्थित है। तिस्वाड़ी में ही पुराने गोवा की स्थापना की गयी थी। बॉम जीसस बेसिलिका नामक शानदार गिरजाघर यहीं पर स्थित है। 
