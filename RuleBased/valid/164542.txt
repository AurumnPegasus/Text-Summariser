कमलिनी मुखर्जी एक भारतीय फिल्म अभिनेत्री हैं। वे कमलिनि मुखर्जी के नाम से भी जानी जाती हैं। मुख्य रूप से तेलुगु फिल्मों में काम करने के अतिरिक्त उन्होंने तमिल, मलयालम, हिंदी और कन्नड़ भाषा की कुछ फिल्मों में भी अभिनय किया है।
अंग्रेजी साहित्य में स्नातक की डिग्री प्राप्त करने के बाद उन्होंने थियेटर में अपनी मजबूत पृष्ठभूमि के चलते मुंबई में इसकी एक कार्यशाला को पूर्ण किया। उन्होंने अपनी एक्टिंग की शुरुआत फिर मिलेंगे नामक फिल्म से की जो एड्स विषय पर आधारित थी। उन्हें बहु-पुरस्कार विजेता फिल्म आनंद से प्रसिद्धि प्राप्त हुई।
कमलिनी का जन्म और पालन पोषण भारत के कोलकाता में हुआ। उनके पिता एक व्यवसायी और माँ ज्वैलरी डिजाइनर हैं। तीन भाई-बहनों में वे सबसे बड़ी हैं। बचपन से ही "स्टेज पर दिखाई देने की अपनी चाहत" के कारण उन्होंने अपने स्कूल तथा कॉलेज के दिनों से ही कई प्रकार के पेशेवर तथा शौकिया नाटकों में भाग लिया। संयोग से इन नाटकों में वे हमेशा पुरुषों के चरित्र में ही दिखाई दीं। थिएटर के अलावा धार्मिक कार्यों, पेंटिंग और कविता लिखने में भी उनकी रूचि रही है। 2004 में अपने अभिनय करियर की शुरूआत से ठीक पहले उन्होंने एक कविता आधारित वेबसाइट poetry.com के लिए थॉट्स, कन्फ्यूज़न, और सॉलिट्यूड शीर्षक से तीन कवितायें लिखीं. इनमें से एक कविता को इंटरनेशनल पोइट्री कॉन्टेस्ट के लिए चुना गया, जहां उन्हें दलाई लामा की अध्यक्षता वाले एक सेमिनार के लिए वाशिंगटन, डीसी में विश्व भर से 150 लोगों के साथ आमंत्रित किया गया। कविता लिखने के अलावा उन्होंने भारतीय शास्त्रीय नृत्य के एक स्वरूप भरतनाट्यम का कई वर्षों तक प्रशिक्षण भी लिया है।
कोलकाता में लोरेटो कॉलेज से अंग्रेजी साहित्य में स्नातक की डिग्री लेने के बाद उन्होंने नयी दिल्ली में होटल मैनेजमेंट का एक कोर्स शुरू किया लेकिन उसे बीच में ही छोड़ दिया। उसके बाद, इस क्षेत्र में अपने अच्छे अनुभव के चलते उन्होंने मुंबई में थिएटर आर्ट्स का एक कोर्स शुरू किया। इसके बाद उन्होंने कई थियेटर नाटकों में प्रदर्शन किया और नीलकमल फर्नीचर, पैराशूट, फेयर एंड लवली और आयुष जैसे कई ब्रांडों के विज्ञापनों में मॉडलिंग भी की। 
एक विज्ञापन में कमलिनी को देखने के बाद अभिनेता-निर्देशक रेवती ने उन्हें अपने द्वारा निर्देशित दूसरी फिल्म फिर मिलेंगे में एड्स विषय के इर्द-गिर्द घूमने वाले एक रोल की पेशकश की। हालाँकि अभिनय क्षेत्र में प्रवेश को लेकर शुरुआत में उनके माता-पिता को थोड़ी हिचक थी, लेकिन बाद में उन्होंने उनका काफी समर्थन भी किया। इस फिल्म में उन्होंने एक रेडियो जॉकी और शिल्पा शेट्टी की छोटी बहन की भूमिका अदा की है। हालाँकि फिल्म में उनकी मुख्य भूमिका नहीं थी, लेकिन उन्हें अपना हुनर दिखाने के काफी मौके मिले। 
जिस समय कमलिनी बॉलीवुड में फिर मिलेंगे में काम कर रही थीं, तेलुगु फिल्म उद्योग के एक अपेक्षाकृत नए निर्देशक शेखर कम्मुला अपनी अगली तेलुगु फिल्म आनंद के लिए पात्रों को तलाश रहे थे। उनके बारे में जानने के बाद कम्मुला ने उनका एक स्क्रीन टेस्ट लिया और उन्हें चुन लिया। उन्होंने कहा कि एक स्वतंत्र और आधुनिक महिला की भूमिका वाला यह रोल उनके व्यक्तित्व से काफी मेल खाता है और इसलिए उन्हें काफी पसंद आया। जब बॉलीवुड तथा टॉलीवुड के काम करने के तरीकों के पूर्ण रूप से भिन्न होने के बारे में उनके विचारों को पूछा गया, तब उन्होंने कहा कि एकमात्र अंतर केवल भाषा का ही है और यह कि आनंद में काम करते वक्त वे ज्यादा सहज महसूस करती थीं क्योंकि उसका पूरा दल समान आयु-समूह का था। चूँकि बंगाली होने के कारण उन्हें तेलुगु नहीं आती थी, प्रसिद्द गायिका तथा टीवी होस्ट सुनीता ने इस फिल्म के लिए उन्हें अपनी आवाज दी। फिल्म पूरी होने के बाद उन्हें लगा कि नवागंतुक के रूप में उनके लिए इससे अच्छा और कुछ नहीं हो सकता था, लेकिन उनके विचार में उनका प्रदर्शन और बेहतर हो सकता था। उनके इन विचारों के बावजूद फिल्म ने 2004 में आंध्र प्रदेश सरकार द्वारा प्रदान किये जाने वाले 6 प्रतिष्ठित नंदी पुरस्कार जीते। कमलिनी ने सर्वश्रेष्ठ अभिनेत्री का नंदी पुरस्कार जीता। पुरस्कार प्राप्त करने पर उन्होंने कहा, "यह विश्वास से परे है।" इनके अलावा, उन्होंने उस वर्ष की सर्वश्रेष्ठ नवोदित अभिनेत्री होने के भी दो पुरस्कार जीते। 
आनंद में एक आधुनिक, स्वतंत्र, तथा मजबूत इरादों वाली महिला के अपने चित्रण के लिए प्रशंसा प्राप्त करने के बाद, 2005 में आने वाली मीनाक्षी उनकी अगली फिल्म थी। बॉक्स ऑफिस पर अधिक सफलता प्राप्त न कर पाने के बावजूद कमलिनी ने कहा कि उन्हें इस फिल्म को करने का कोई पछतावा नहीं है और इससे उन्हें काफी कुछ सिखने को मिला है। हालाँकि इस फिल्म की समीक्षाओं में कमलिनी के अभिनय की काफी तारीफ की गयी है। 2006 में वे तेलुगु भाषा की दो फिल्मों स्टाइल और गोदावरी, तथा तमिल की एक फिल्म वैट्टैयाडु विलैयाडू में नजर आईं. स्टाइल एक डांस पर आधारित फिल्म थी जिसमे कमलिनी के अतिरिक्त अभिनेता-कोरियोग्राफर प्रभु देवा तथा राघव लॉरेंस, चार्मी कौर तथा राजा भी शामिल थे।
शेखर कम्मुला की अगली फिल्म गोदावरी में सुमंथ तथा कमलिनी ने मुख्य भूमिका निभाई. गोदावरी नदी की पृष्ठभूमि पर निर्मित इस नाटक-प्रधान फिल्म में प्रमुख चरित्रों के बीच एक रोमांटिक प्रेम कहानी के बारे में दिखाया गया है। कमलिनी ने इस फिल्म में स्वतंत्र विचारों तथा सुदृढ़ आतंरिक शक्ति वाली एक महिला का किरदार निभाया है, जिसमे "मध्यम/उच्च वर्ग की संवेदनशीलताओं, नई आकांक्षाओं, लुप्त होती पहचान, स्वतंत्रता और इच्छाओं के अलावा माता-पिता की चिंताओं" जैसी चीजों के बारे में दिखाया गया है। इस फिल्म ने मुख्य रूप से सकारात्मक समीक्षाएं प्राप्त कीं और कमलिनी की भूमिका की विशेष रूप से प्रशंसा की गयी। जबकि एक समीक्षा में कहा गया कि "अपने रूप-रंग तथा सधी हुई अभिनय कला ... दोनों ही में वे सुंदर दिखीं हैं," वहीँ दूसरी समीक्षा ने उन्हें उनके "तीव्र किन्तु शांत चित्रण" को काफी सराहा है। अनुभवी फिल्म निर्माता शाजी एन करुण के साथ मलयालम की अपनी पहली फिल्म कुट्टी श्रांकू में काम करना उनकी सबसे हाल की उपलब्धि रही है। हाल ही में उनको शेखर कम्मुला द्वारा निर्देशित फिल्म हैप्पी डेज़ में 'श्रेया' टीचर की भूमिका के लिए काफी सराहा गया था।
विलैयाडू 
