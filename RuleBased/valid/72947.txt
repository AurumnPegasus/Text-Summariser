परवान अफ़्ग़ानिस्तान का एक प्रांत है जो उस देश के पूर्व में स्थित है। इस प्रान्त का क्षेत्रफल 5,974 वर्ग किमी है और इसकी आबादी सन् 2009 में लगभग 5.6 लाख अनुमानित की गई थी। इस प्रान्त की राजधानी चारीकार शहर है। यहाँ के ज़्यादातर लोग फ़ारसी बोलने वाले ताजिक लोग हैं, हालाँकि यहाँ पश्तून समुदाय के लोग भी रहते हैं।
कहा जाता है कि परवान में पहली बस्तियाँ सिकंदर महान ने अपने आक्रमण और क़ब्ज़े के बाद बनाई थीं। 792 ईसवी में अरबों ने यहाँ क़ब्ज़ा कर लिया। 1221 में यहाँ मंगोल हमलावरों और ख़्वारज़्मी साम्राज्य में युद्ध हुआ जिसमें मंगोलों को पराजय का सामना करना पड़ा। 1840 में भारत से आये ब्रिटिश राज के अंग्रेज़ों ने भी यहाँ प्रथम आंग्ल-अफ़ग़ान युद्ध के दौरान लड़ाई की और हार गए। यहाँ से बहुत लोग ईरान में मजदूर बनकर गए हैं और उनके भेजे गए पैसे से यहाँ की आर्थव्यवस्था लाभ उठाती है।
