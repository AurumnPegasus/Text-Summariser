नमचा बरवा दक्षिणपूर्वी तिब्बत में हिमालय पर्वतमाला का एक पर्वत है। 7,782 मीटर ऊँचा यह पहाड़ हिमालय के सबसे पूर्वी छोर पर स्थित है और विश्व का 28वाँ सबसे लम्बा पहाड़ है। यह हिमालय की नमचा बरवा हिमाल नामक पर्वतीय उपशृंखला का सदस्य माना जाता है। यरलुंग त्संगपो नदी इस पहाड़ तक तो पूर्व की ओर चलती है लेकिन फिर इसके इर्द-गिर्द मुड़कर दक्षिण का रुख़ करती है और भारत के अरुणाचल प्रदेश राज्य की तरफ़ निकल जाती है। पर्वत के आसपास इस नदी से बनने वाली तंग घाटी बहुत ही विशाल है और यरलुंग त्संगपो महान घाटी के नाम से प्रसिद्ध है। घाटी के पार ग्याला पेरी पर्वत खड़ा है।
जब 1976 में काराकोरम पर्वतमाला का 7,795 मीटर लम्बा बतूरा सर पर्वत चढ़ा गया तो नमचा बरवा पृथ्वी का सबसे ऊँचा कभी न चढ़ा गया पर्वत बन गया। 1992 में एक चीनी-जापानी मिश्रित पर्वतारोही दस्ता इसपर सफलतापूर्वक चढ़ने वाला सबसे पहला अभियान बन गया। इस से पहले 1990 में एक चीनी-जापानी दस्ते ने इसे क़रीब से देखकर अध्ययन किया। 1991 में इसपर चढ़ने का प्रयास हुआ जिसमें आरोही दस्ता 7,460 मीटर तक पहुँच गया लेकिन सदस्य हिरोशी ओनीशी की हिमप्रपात में हुई मृत्यु से रुक गया।
