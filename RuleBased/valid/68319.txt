इटुरी अफ़्रीका के मध्य में स्थित कांगो लोकतान्त्रिक गणराज्य के पूर्वी प्रान्त का एक पूर्वोत्तरी क्षेत्र है जो ऐल्बर्ट झील से पश्चिम में स्थित है। यह सन् 1962-1966 काल में 'किबाली-इटुरी' के नाम से एक अलग प्रान्त था लेकिन सन् 2006 के कांगो संविधान ने इसे कांगो लोकतान्त्रिक गणराज्य के नवगठित प्रान्तों में से एक न बनाते हुए पूर्वी प्रान्त में विलय कर दिया। इस समय इटुरी को 'इटुरी अन्तरिम प्रशासन' का दर्जा मिला हुआ है और सम्भव है कि इसे एक अलग प्रान्त बना दिया जाये।
इटुरी में दो मुख्य समुदाय रहते हैं: लेन्डू और हेमा । जब कांगो पर बेल्जियम का उपनिवेशी राज था, तब बेल्जियम ने बांटो और राज करो नीति के अंतर्गत हेमा समुदाय को बढ़ावा दिया और लेन्डू-हेमा तनाव सुलगाए रखने के भरसक प्रयास करे। 1960 में कांगो स्वतंत्र हुआ लेकिन यह तनाव जड़ें पकड़ चुका था। लेन्डूओं में यह भी शंका रही है कि पड़ोसी युगांडा देश भी हमेशा हेमाओं की तरफ़दारी करता है। समय-समय पर 1966 काल से ही यहाँ युगांडा का हस्तक्षेप रहा है। 1999 में एक स्थानीय सैनिक नेता ने स्वयं ही इटुरी को एक भिन्न प्रान्त घोषित कर दिया और केन्द्रीय सरकार की बात न मानते हुए प्रशासन चलाने लगा। कांगो के केन्द्रीय नेताओं का दावा है कि इसमें युगांडा की भी मिली-भगत थी। जब इटुरी में एक हेमा को राजपाल बना दिया गया तो लेन्डू-हेमा लड़ाईयाँ छिड़ गईं जिसमें 1998-2006 काल में लगभग 60,000 लोगों की जानें गई।
इस अघोषित गृह युद्ध के दौरान सन् 2003 में संयुक्त राष्ट्र ने यहाँ शान्ति पुनर्स्थापित करवाने के लिये एक आयोग बनाया जिसने इस क्षेत्र में 'इटुरी अन्तरिम प्रशासन' की स्थापना करवाई। प्रयासों के बाद शान्ति लौटने लगी और 2006 से भयंकर युद्ध की स्थिति बंद है हालांकि अभी भी हल्की झड़पे होने के समाचार आते रहते हैं।
इटुरी क्षेत्र का बुनिया शहर
विमान से बुनिया का दृश्य
