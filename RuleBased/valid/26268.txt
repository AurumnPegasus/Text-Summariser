मोड़ नागेश कुकुनूर द्वारा निर्देशित 2011 की एक हिंदी फिल्म है। आयशा टाकिया और रणविजय सिंह फिल्म में मुख्य भूमिकाओं में हैं, जबकि रघुवीर यादव, तन्वी आज़मी और अनंत महादेवन ने फ़िल्म में सहायक भूमिकाएं निभाई हैं। यह फिल्म 30 सितम्बर 2011 को रिलीज़ हुई थी। तपस रेलिया ने फिल्म में संगीत दिया है।
ऊटी में फिल्माई गई इस फ़िल्म की कहानी टाकिया द्वारा अभिनीत अनन्या पर केंद्रित है, जिसकी मुलाकात एक दिन अपने पुराने मित्र से होती है, और वे दोनों प्यार में पड़ जाते हैं, लेकिन बाद में उसे पता चलता है कि वह व्यक्ति वास्तव में उसका पुराना दोस्त नहीं, बल्कि कोई और है। फिल्म को समीक्षकों से नकारात्मक प्रतिक्रियाएं प्राप्त हुई, और बॉक्स ऑफिस पर इसने कुल 51 लाख रूपये की कमाई की।
अनन्या एक 25 वर्षीय महिला है, जो दक्षिणी भारत के नीलगिरि जिले में गंगा नामक एक खूबसूरत हिल स्टेशन में अपने पिता अशोक महादेव और चाची गायत्री गर्ग के साथ रहती है। अशोक स्थानीय किशोर कुमार फैन क्लब के प्रमुख हैं, जबकि गायत्री एक रेस्तरां चलाती हैं। अनन्या की मां ने अपने सपने पूरे करने के लिए कई वर्ष पहले घर छोड़ दिया था, और अशोक अभी भी उसके वापस लौटने का इंतजार कर रहा है। एक स्थानीय दुकानदार, गंगाराम, जो उन्हें पैसे उधर देता है, अनन्या के प्यार में है।
अपने पिता को घर चलाने में आर्थिक सहायता देने के लिए अनान्या एक घड़ी की मरम्मत की दुकान चलाती है, जहां एक दिन उसकी मुलाकात एंडी नामक एक अजनबी से होती है। वह पानी भरने के कारण खराब हुई अपनी घड़ी की मरम्मत करवाने के लिए हर रोज अनन्य की दुकान पर आता है, और 100 रुपये का एक नोट ओरिगामी कला में हंस बनाकर वहां छोड़ जाता है। एंडी अनन्या के स्कूल का एक सहपाठी होने का दावा करता है, और उसे याद दिलाता है कि उसे अनन्या पर क्रश था, और उसे दोबारा देखने के लिए कैसे वह 10 साल तक इंतजार करने पर सहमत हो गया था। 
दोनों कुछ दिन एक साथ घूमते हैं, और अनन्या धीरे धीरे उसे पसंद करने लगती है, जबकि वह अपने लेनदार गंगाराम और आरके कंस्ट्रक्शंस से बढ़ते दबाव से निपटने का प्रयास करती है। आरके कंस्ट्रक्शंस एक स्थानीय निर्माता हैं, जो क्षेत्र में एक रिसॉर्ट बनाना चाहते हैं। आखिरकार, अनन्या और एंडी प्यार में पड़ जाते हैं। हालांकि, अनन्या की दुनिया एक झटके में बिखर जाती है, जब उसे पता चलता है कि असली एंडी की मृत्यु तो कई साल पहले ही हो गई थी, और वह आदमी जो एंडी बनकर उससे मिलता है, वास्तव में स्थानीय मानसिक संस्थान से भागा एक कैदी है। आगे की फिल्म अपनी विपत्तियों से निपटने, और एंडी का प्रतिरूपण करने वाले व्यक्ति की सच्चाई का पता लगाने के अनन्या के प्रयासों के बारे में है।
फिल्म के लिए संगीत तपस रेलिया ने कंपोज़ किया है।
मोड़ ने अपने पहले हफ्ते में 41 लाख रुपये का व्यापर किया, और इसकी कुल कमाई 51 लाख रुपये रही। फिल्म को अधिकांश आलोचकों से नकारात्मक प्रतिक्रियाऐं प्राप्त ही। कोईमोई.कॉम की कोमल नाहता ने इसे एक स्टार देते हुए लिखा कि, "मोड़ टिकट खिड़कियों पर बिलकुल स्कोर नहीं कर पाएगी"। प्रमुख बॉलीवुड पोर्टल मूवी टॉकीज ने कहा, "मोड़, नगेश कुकुनूर की अच्छी फिल्मों में नहीं है"।
