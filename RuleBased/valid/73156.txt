
प्राचीन ईंटों का मंदिर छत्तीसगढ़ राज्य के रायपुर जिले में नागपुर-संबलपुर राष्ट्रीय मार्ग पर रायपुर से 19 कि॰मी॰ पर स्थित नवागांव में तालाब की मेड़ पर स्थित है। ऊंचे चबूतरे पर विद्यमान इस पूर्वाभिमुखी मंदिर में गर्भगृह, अन्तराल एवं मण्डप तीन अंग हैं। अब इस मंदिर का गर्भगृह रिक्त है। संभवत: यह मंदिर शिव मंदिर था, इस मंदिर के गर्भगृह का शिवलिंग इसके पास ग्रामीणों द्वारा निर्मित नये शिवमंदिर में पूर्व में स्थानांतरित कर दिया गया है। गर्भगृह की प्रस्तर निर्मित द्वार चौखट एवं मण्डप के स्तंभ मंदिर की दीवारों एवं शिखर से अधिक प्राचीन मालूम पड़ते हैं। ऐसा प्रतीत होता है कि इस मंदिर का निर्माण 16-17 वीं शती ईस्वी में हुआ तथा 12-13 वीं शती में निर्मित हुए किसी ध्वस्त मंदिर की द्वारचौखट एवं स्तंभ इसमें प्रयुक्त हुए हैं। छत्तीसगढ़ में प्राप्त समकालीन ईंटनिर्मित मंदिर-वास्तु का अच्छा उदाहरण है। यह स्मारक छत्तीसगढ़ राज्य द्वारा संरक्षित है।
