बिश्केक, जिसे पहले पिश्पेक और फ़्रूनज़े के नामों से भी जाना जाता था, मध्य एशिया के किरगिज़स्तान देश की राजधानी और सबसे बड़ा शहर है। यह उस देश के चुय प्रांत की राजधानी भी है।
बिश्केक का नाम किरगिज़ भाषा के उस शब्द से उत्पन्न हुआ माना जाता है जिस से किरगिज़स्तान का राष्ट्रीय पेय, कूमीस, मंथा जाता है। सन् 1825 में चुय नदी की एक उपनदी के किनारे ख़ोक़न्द के किरगिज़ों ने एक क़िले की स्थापना करी। जब यह इलाक़ा रूसी साम्राज्य में शामिल हुआ तो बहुत से रूसी लोग यहाँ आ बसे और इस शहर का नाम 1862 में 'पिश्पेक' हो गया, जो रूसियों द्वारा 'बिश्केक' का ग़लत उच्चारण था। 1926 में सोवियत संघ बनाने के बाद इस शहर का नाम इस इलाक़े में पैदा हुए बोल्शेविक क्रांतिकारी मिख़ाईल फ़्रून्ज़े के नाम पर 'फ़्रून्ज़े' रख दिया गया। 1991 में किर्गिज़स्तान के आज़ाद होने के बाद उस देश की संसद ने इस शहर का ऐतिहासिक 'बिश्केक' नाम फिर से बहाल कर दिया।
बिश्केक 800 मीटर की ऊँचाई पर किरगिज़ आला-तू पर्वत शृंखला के उत्तरी छोर पर बसा है। किरगिज़ आला-तू स्वयं तियान शान शृंखला की एक उपशाखा है। यह पूरा इलाक़ा चुय नदी के जलसम्भर क्षेत्र में आता है। बिश्केक चौड़ी सड़कों का एक शहर है जिसमें अधिकतर स्थानों से ऊँचे पर्वत नज़र आते हैं। यहाँ सोवियत-शैली की फ़्लैट-वाली इमारतें हैं जिनके नीचे बीच में अक्सर आँगन होते हैं। बिश्केक शहर बहुत से वृक्षों से हरा-भरा है जो गर्मियों में शहरियों को ठंडी छाया प्रदान करते हैं। बिश्केक में सबसे अधिक गरमी 42.8 सेंटीग्रेड तक पहुँच चुकी है जबकि सबसे सर्दी -34 सेंटीग्रेड तक जा चुकी है।
दोरदोय बाज़ार
पूर्वी बिश्केक का बस स्टेशन
बिश्केक-ओश राजमार्ग
