तातार भाषा रूस के तातारस्तान और बश्कोरतोस्तान के तातार लोगों द्वारा बोली जाने वाली एक तुर्की भाषा है। मध्य एशिया, युक्रेन, पोलैंड, तुर्की, फ़िनलैंड और चीन में भी कुछ तातार समुदाय इसे बोलते हैं। ध्यान दें कि युक्रेन के क्रीमिया क्षेत्र में एक 'क्रीमियाई तातार' नामक भाषा बोली जाती है जो इस तातार भाषा से भिन्न हैं, हालांकि दोनों भाषाएँ भाषावैज्ञानिक नज़रिए से सम्बन्ध रखती हैं। सन् 2002 में अनुमानित 65 लाख लोग यह तातार भाषा बोलते थे।
तातार को अधिकतर सिरिलिक लिपि के ज़रिये लिखा जाता है, लेकिन कुछ लोग अरबी लिपि और रोमन लिपि का इस्तेमाल भी करते हैं। तातार लिखने के लिए अरबी लिपि को ज़रा परिवर्तित करना पड़ा था और इस विकसित लिपि को 'यान्या इमल्यै' कहा जाता है।
