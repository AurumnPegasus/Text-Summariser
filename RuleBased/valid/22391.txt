बिवा स्थिति : 35° 15' उ. अ. तथा 136° 45' पू. दे।। दक्षिण हॉन्शू में क्योटो से सात मील उत्तरपूर्व स्थित एक झील है जो 40 मील लंबी और सात मील चौड़ी है। इसका क्षेत्रफल 180 वर्ग मील है। यह जापान की सबसे बड़ी तथा सुंदर झील है। इस झील से एक नहर क्योटो तक निकाली गई है जहाँ पर जलविद्युत उत्पन्न की जाती है। बिवा झील से सात मील की दूर पर क्योटो नगर है, जो 1868 ई. तक जापान की राजधानी भी रहा है। झील के आसपास की भूमि ऐतिहासिक दृष्टि से बहुत महत्वपूर्ण है। यहाँ की प्राकृतिक बनावट अति सुंदर है, अत: यह एक विश्रामस्थल भी है।
