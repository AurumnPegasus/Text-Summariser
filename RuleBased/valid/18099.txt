ख़ोजक सुरंग या शेला बाग़ सुरंग पाकिस्तान के बलोचिस्तान प्रांत के क़िला अब्दुल्लाह ज़िले के चमन शहर के पास शेला बाग़ पहाड़ों में एक 3.91 किमी लम्बी रेलवे सुरंग है। यह बलोचिस्तान के क्वेट्टा इलाक़े को कन्दाहार के मैदानी क्षेत्र से जोड़ती है। इसपर काम दिसम्बर 1887 में शुरू किया गया था और इसे 1891 में पूरा किया गया। इसपर उस ज़माने में कुल 1.52 करोड़ रूपये ख़र्च हुए और उस समय यह एशिया की सबसे लम्बी सुरंग थी । यह पाकिस्तान के 5 रूपये के नोट पर दर्शाई जाती है।
'ख़ोजक' शब्द में 'ख़' अक्षर के उच्चारण पर ध्यान दें क्योंकि यह बिना बिन्दु वाले 'ख' से ज़रा भिन्न है। इसका उच्चारण 'ख़राब' और 'ख़रीद' के 'ख़' से मिलता है।
1890-91 की सर्दियों में जब सुरंग पर काम जारी था, इस इलाक़े में भयंकर सर्दी और बर्फ़बारी से यहाँ काम कर रहे 4,000 मज़दूरों में से 1,000 ने अपनी जाने खो दीं।
