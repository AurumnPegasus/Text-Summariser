मेयमना​ उत्तरी अफ़ग़ानिस्तान के फ़ारयाब प्रान्त की राजधानी है। यह तुर्कमेनिस्तान के साथ लगी अंतर्राष्ट्रीय सीमा के काफ़ी पास है और अफ़ग़ानिस्तान की राजधानी काबुल के लगभग 400 किमी पश्चिमोत्तर में स्थित है।
मेयमना 'बंद-ए-तुर्किस्तान' नामक पहाड़ी क्षेत्र की उत्तरी तरफ़ के चरणों में 877 मीटर की ऊँचाई पर स्थित है। इस शहर के नीचे क़ेसर​ नदी बहती है, जो मेयमना नदी और आब-ए-क़ेसर ​ भी कहलाती है। यह बंद-ए-तुर्किस्तान शृंखला से उतरने वाली बंद-ए-तुर्किस्तान नदी की एक उपनदी है। बंद-ए-तुर्किस्तान से एक और नदी भी उतरती है - सर-ए-पोल नदी - जो सर-ए-पोल प्रान्त से गुज़रती है।
इस इलाक़े के अधिकतर लोग उज़बेक भाषा बोलने वाले उज़बेक लोग हैं, हालांकि अल्पसंख्या में कुछ ताजिक लोग और पश्तून भी यहाँ रहते हैं।
