मैंने प्यार किया 1989 की सूरज बड़जात्या द्वारा निर्देशित हिन्दी भाषा की संगीतमय प्रेमकहानी फ़िल्म है। प्रमुख भूमिकाओं में सलमान खान और भाग्यश्री हैं। इसे राजश्री प्रोडक्शन्स द्वारा बनाया गया था। यह सूरज की निर्देशक के रूप में शुरुआत, सलमान की पहली प्रमुख भूमिका और भाग्यश्री की फिल्म करियर की शुरुआत थी।
यह 1989 वर्ष की शीर्ष कमाई करने वाली बॉलीवुड फिल्म थी और 1980 के दशक की सबसे ज्यादा कमाई करने वाली भारतीय फिल्म थी। इस फिल्म का साउंडट्रैक एल्बम भी 1980 के दशक का सर्वश्रेष्ठ बिकने वाला बॉलीवुड संगीत एल्बम था। 35वें फिल्मफेयर पुरस्कार में, फिल्म ने सर्वश्रेष्ठ फिल्म सहित छह पुरस्कार जीते।
करन अपनी इकलौती बेटी सुमन के साथ ग्रामीण इलाके में रहता है। वह अपनी बेटी की शादी के लिए पैसे कमाने दुबई जाने की सोचता है। वह अपनी बेटी को अपने दोस्त किशन के घर छोड़ देता है। सुमन और किशन के बेटे प्रेम की दोस्ती हो जाती है।
सुमन को प्रेम एक पार्टी में ले जाता है, जिसे सीमा द्वारा आयोजित किया गया है। वहाँ किशन के व्यापार के साथी रंजीत का बेटा जीवन सुमन और प्रेम के दोस्ती को गलत बोलता है। सुमन वहाँ से चले जाती है। उसके बाद दोनों को पता लगता है कि दोनों एक दूसरे से प्यार करने लगे हैं। कौशल्या को उन दोनों के प्यार के बारे में पता चलता है और वो उसे बहू के रूप में मान भी लेती है, लेकिन किशन इससे खुश नहीं होता और सुमन को घर से जाने के लिए कहता है। इसी दौरान दुबई से लौट कर करन वहाँ आता है। उसे जब इस बात का पता चलता है तो उसका किशन से झगड़ा हो जाता है। इसके बाद वो सुमन को लेकर अपने गाँव लौट जाता है।
प्रेम को अलग होना ठीक नहीं लगता है और वो भी सुमन के गाँव चले जाता है। करन जो किशन के ऊपर क्रोधित रहता है, वो कहता है कि यदि वो खुद पैसे कमा कर दिखा सकता है तो ही वो उसकी शादी सुमन से कराएगा। इसके बाद प्रेम पास की खदान में ट्रक ड्राइवर के रूप में काम करता है और मजदूरी भी करता है।
महीने के अंत तक उसके बाद जरूरत के हिसाब से पैसे हो जाते हैं। जब वह करन के घर जाने लगता है तो बीच रास्ते में उसे जीवन और उसके गुंडे मिल जाते हैं और उसे मारने की कोशिश करते हैं। वो बच जाता है लेकिन उसका सारा पैसा भीग जाता है। करन उसके द्वारा भीगा हुआ पैसा लाने को बेकार बता देता है। क्योंकि भीगा हुआ पैसा कुछ काम का नहीं है। लेकिन प्रेम खुद को साबित करने का एक और मौका मांगता है। उसकी मेहनत से करन का दिल पिघल जाता है और वो दोनों की शादी के लिए मान जाता है। रंजीत को ऐसा लगता है कि जीवन ने प्रेम को मार दिया होगा। वो किशन के पास जा कर बोलता है कि करन ने प्रेम को मार दिया है। किशन जब करन के गाँव जाता है तो उसे पता चलता है कि प्रेम सही सलामत है। इसके बाद जीवन और रंजीत के गुंडे सुमन को ले जाते हैं लेकिन करन, किशन और प्रेम मिल कर रंजीत और बाकियों को हरा कर सुमन को बचा लेते हैं। इस घटना के बाद करन और किशन फिर से दोस्त बन जाते हैं व प्रेम और सुमन की शादी हो जाती है।
