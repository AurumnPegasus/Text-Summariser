वर्तमान बिहार राज्य की राजधानी पटना को 3000 वर्ष से लेकर अबतक भारत का गौरवशाली शहर होने का दर्जा प्राप्त है। यह प्राचीन नगर पवित्र गंगानदी के किनारे सोन और गंडक के संगम पर लंबी पट्टी के रूप में बसा हुआ है। इस शहर को ऐतिहासिक इमारतों के लिए भी जाना जाता है। पटना का इतिहास पाटलीपुत्र के नाम से छठी सदी ईसापूर्व में शुरू होता है। तीसरी सदी ईसापूर्व में पटना शक्तिशाली मगध राज्य की राजधानी बना। अजातशत्रु, चन्द्रगुप्त मौर्य, सम्राट अशोक, चंद्रगुप्त द्वितीय, समुद्रगुप्त यहाँ के महान शासक हुए। सम्राट अशोक के शासनकाल को भारत के इतिहास में अद्वितीय स्‍थान प्राप्‍त है। पटना एक ओर जहाँ शक्तिशाली राजवंशों के लिए जाना जाता है, वहीं दूसरी ओर ज्ञान और अध्‍यात्‍म के कारण भी यह काफी लोकप्रिय रहा है। यह शहर कई प्रबुद्ध यात्रियों जैसे मेगास्थनिज, फाह्यान, ह्वेनसांग के आगमन का भी साक्षी है। महानतम कूटनीतिज्ञ कौटिल्‍यने अर्थशास्‍त्र तथा विष्णुशर्मा ने पंचतंत्र की यहीं पर रचना की थी। वाणिज्यिक रूप से भी यह मौर्य-गुप्तकाल, मुगलों तथा अंग्रेजों के समय बिहार का एक प्रमुख शहर रहा है। बंगाल विभाजन के बाद 1912 में पटना संयुक्त बिहार-उड़ीसा तथा आजादी मिलने के बाद बिहार राज्‍य की राजधानी बना। शहर का बसाव को ऐतिहासिक क्रम के अनुसार तीन खंडों में बाँटा जा सकता है- मध्य-पूर्व भाग में कुम्रहार के आसपास मौर्य-गुप्त सम्राटाँ का महल, पूर्वी भाग में पटना सिटी के आसपास शेरशाह तथा मुगलों के काल का नगरक्षेत्र तथा बाँकीपुर और उसके पश्चिम में ब्रतानी हुकूमत के दौरान बसायी गयी नई राजधानी।
पटना का भारतीय पर्यटन मानचित्र पर प्रमुख स्‍थान है। महात्मा गांधी सेतु पटना को उत्तर बिहार तथा नेपाल के अन्‍य पर्यटन स्‍थल को सड़क माध्‍यम से जोड़ता है। पटना से चूँकि वैशाली, राजगीर, नालंदा, बोधगया, पावापुरी और वाराणसी के लिए मार्ग जाता है, इसलिए यह शहर हिंदू, बौद्ध और जैन धर्मावलंबियों के लिए पर्यटन गेटवे' के रूप में भी जाना जाता है। ईसाई धर्मावलंबियों के लिए भी पटना अतिमहत्वपूर्ण है। पटना सिटी में हरमंदिर, पादरी की हवेली, शेरशाह की मस्जिद, जलान म्यूजियम, अगमकुँआ, पटनदेवी; मध्यभाग में कुम्‍हरार परिसर, पत्थर की मस्जिद, गोलघर, पटना संग्रहालय तथा पश्चिमी भाग में जैविक उद्यान, सदाकत आश्रम आदि यहां के प्रमुख दर्शनीय स्‍थल हैं।
मुख्य पर्यटन स्थलों इस प्रकार हैं:
चंद्रगुप्त मौर्य, बिन्दुसार तथा अशोक कालीन पाटलिपुत्र के भग्नावशेष को देखने के लिए यह सबसे अच्छी जगह है। कुम्रहार परिसर भारतीय पुरातत्व सर्वेक्षण विभाग द्वारा संरक्षित तथा संचालित है और सोमवार को छोड़ सप्ताह के हर दिन 10 बजे से 5 बजे तक खुला रहता है।
1917 ईस्वी में स्थापित भारतीय उपमहाद्वीप का यह सातवाँ सबसे पुराना विश्वविद्यालय है। अपने शैक्षणिक उपलब्धियों तथा गौरवशाली अतीत के चलते यह विश्वविद्यालय प्रसिद्ध रहा है। अधिकांश कॉलेज अशोक राजपथ पर स्थित है। कला, विज्ञान, वाणिज्य, अभियंत्रण, मेडिकल, विधि, शिक्षक प्रशिक्षण, प्रबंधन आदि क्षेत्रों में इस विश्वविद्यालय के छात्रों एवं शिक्षकों ने अपना कीर्तिमान स्थापित किया है। विश्वविद्यालय के पुराने कॉलेजों के भवन ब्रिटिस काल के वास्तुकला का शानदार नमूना है।


पटना जंक्शन से 7 किलोमीटर पश्चिम में हजरत पीर मुजीबुल्लाह कादरी द्वारा स्थापित खानकाह मुजीबिया या बड़ी खानकाह बिहार ही नहीं बल्कि समूचे भारत के मुसलमानों के लिए महत्वपूर्ण और पवित्र है। यहाँ लाल पत्थर की बनी संगी मस्जिद में पैगम्बर मुहम्मद साहब की दाढी का बाल सुरक्षित है जिसके दर्शन के लिए लोग सालाना लगनेवाले मेले के समय भाड़ी संख्या में जमा होते हैं।
पटना से भारत के प्रमुख शहरों के लिए नियमित रूप से फ्लाईटें जाती हैं। पटना दिल्‍ली, मुंबई, कोलकाता, राँची के अलावा अन्‍य शहरों से हवाई माध्‍यम से जुड़ा हुआ है। इंडियन, किंगफिशर, स्पाईस जेट, इंडिगो तथा जेटलाइट की उड़ानें प्रतिदिन यहाँ से जाती है।
पटना पूर्वी रेलवे मंडल का एक महत्‍वपूर्ण जंक्‍शन है। यहाँ से भारत के सभी राज्‍य सीधी रेल सेवा से जुड़े हुए हैं। दिल्‍ली, मुंबई, कोलकाता, चेन्नई, बंगलोर, अहमदाबाद, अमृतसर, जम्मू, गुवाहठी आदि के लिए यहाँ से सीधी ट्रेनें हैं। 
राष्ट्रीय राजमार्ग 31 तथा 19 पटना शहर से गुजरती है। बिहार की राजधानी होने के कारण पटना से महत्वपूर्ण शहरों जैसे बोधगया, राजगीर, राँची, सिलीगुड़ी आदि के लिए बसें जाती है।
