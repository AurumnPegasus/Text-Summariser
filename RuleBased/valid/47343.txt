हजर पहाड़ पूर्वोत्तरी ओमान और पूर्वी संयुक्त अरब अमीरात में स्थित पहाड़ों की एक शृंखला है जो पूर्वी अरब प्रायद्वीप की सबसे ऊँची शृंखला भी है। यह पहाड़ियाँ ओमान के तटवर्ती मैदान को अन्दर के रेगिस्तानी पठार से अलग करती हैं। हजर पहाड़ शृंखला ओमान की खाड़ी के समुद्र से लगभग 50-100 किमी दूर खड़े हैं।
हजर पहाड़ उत्तर में मुसन्दम प्रायद्वीप में शुरू होते हैं। यहाँ से पश्चिमी हजर उपशृंखला दक्षिणपूर्व की ओर चलती है। शुरू में यह तट के पास हैं और आगे जाकर समुद्र से दूर ज़मीन के अन्दर होते चले जाते हैं। हजर के मध्य भाग में जबल अख़्दर​ का क्षेत्र है जो 2,980 मीटर ऊँचा खड़ा है और ओमान का सबसे ऊँचा और जंगली इलाक़ा माना जाता है। जबल अख़्दर और उस से ज़रा छोटी जबल नख़्ल​ शृंखला, के पूर्व में समैल वादी है और उस से भी आगे पूर्व में पूर्वी हजर उपशृंखला है जो तट के बहुत पास है और सूर के शहर तक जाते हैं। कुल मिलाकर यह पहाड़ियाँ 500 किमी तक चलती हैं।
हजर पहाड़ियों से उत्तर और पूर्व के तटवर्ती मैदानी इलाक़े को अल बातिनाह क्षेत्र कहा जाता है, जिसका मतलब 'पेट' है। इन पहाड़ों के दुसरे पार स्थित धरती को अज़ ज़ाहिराह, यानि 'पीठ' कहते हैं।
