डारविन पर्वत तिएर्रा देल फ़ुएगो पर बीगल जलसंधि से उत्तर में स्थित एक पर्वत है। यह ऐन्डीज़ पर्वतमाला की कोरदियेरा डारविन उपशाखा का सदस्य है। शिस्ट पत्थरों के बने इस पहाड़ की ऊँची दक्षिणी ढलानों पर भीमकाय हिमानियाँ चलती हैं। किसी ज़माने में यह तिएर्रा देल फ़ुएगो का सबसे बुलन्द पर्वत समझा जाता था लेकिन अब यह ख़िताब 'शिप्टन पर्वत' के अनौपचारिक नाम से बुलाए जाने वाले एक 2,580 मीटर ऊँचा पहाड़ को जाता है।
डारविन पर्वत का नाम ब्रिटिश नौसैनिक जहाज़ ऍचऍमऍस बीगल के कप्तान रॉबर्ट फ़िट्ज़रॉय ने 12 फ़रवरी 1834 में चार्लस डारविन के 25वें जन्मदिन पर उस विख्यात वैज्ञानिक के सम्मान में रखा। डारविन इसी जलयान पर सफ़र करके दक्षिणी अमेरिका में अपने क्रमविकास के सिद्धांतों के लिये अध्ययन करने आये थे। इस पर्वतीय नामकरण से एक वर्ष पहले यहीं पर एक हिमानी से टूटकर एक विशाल बर्फ़ की सिल्ली समुद्र में गिरी जिस से उनकी नावों को ख़तरा पड़ गया था। डारविन ने अपनी सूझबूझ से नावों को बचवाया था और इसलिए इसी पर्वत से दक्षिण में स्थित एक जलसंधि का नाम भी डारविन जलसंधि रखा गया था।
