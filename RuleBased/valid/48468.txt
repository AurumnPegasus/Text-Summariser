अयन गति या अयन चलन किसी घूर्णन करती खगोलीय वस्तु में गुरुत्वाकर्षक प्रभावों से अक्ष की ढलान में धीरे-धीरे होने वाले बदलाव को कहा जाता है।
अगर किसी लट्टू को चलने के बाद उसकी डंडी को हल्का सा हिला दिया जाए तो घूर्णन करने के साथ-साथ थोड़ा सा झूमने भी लगता है। इस झूमने से उसकी डंडी तेज़ी से घुमते हुए लट्टू के ऊपर दो कोण-जैसा अकार बनाने का भ्रम पैदा कर देती है। लट्टू कभी एक तरफ़ रुझान करके घूमता है और फिर दूसरी तरफ़। उसी तरह पृथ्वी भी सूरज के इर्द-गिर्द अपनी कक्षा में परिक्रमा करती हुई अपने अक्ष पर घूमती है लेकिन साथ-साथ इधर-उधर झूमती भी है। लेकिन पृथ्वी का यह झूमना बहुत ही धीमी गति से होता है और किसी एक रुझान से झूमते हुए वापस उस स्थिति में आने में पृथ्वी को 25,711 वर्ष लगते हैं। अगर पृथ्वी का अक्ष पृथ्वी के ऊपर काल्पनिक रूप से निकला जाए और अंतरिक्ष से 26,000 वर्षों के काल तक देखा जाए तो कभी वह पहले एक दिशा में दिखेगा फिर धीरे-धीरे पृथ्वी टेढ़ी होती हुई दिखेगी जिस से अक्ष की दिशा बदलेगी और क़रीब 26,000 वर्ष बाद वहीँ पहुँच जाएगी जहाँ से शुरू हुई थी।
अयन गति को अंग्रेजी में "ऐक्सियल प्रीसॅशन" कहते हैं। पृथ्वी के सन्दर्भ में इसे कभी-कभी "प्रीसॅशन ऑफ़ दी इक्विनॉक्सिज़" भी कहते हैं। पृथ्वी के "घूर्णन" को "रोटेशन" और उसके अक्ष के झूमने को "वॉबल" कहा जाता है।
पृथ्वी के उत्तरी ध्रुव के ऊपर जो भी तारा होता है उसे ध्रुव तारा कहते हैं। अयन गति की वजह से पृथ्वी का उत्तरी ध्रुव अलग-अलग समय पर भिन्न तारों की ओर अपना मुख करता है। वर्तमान युग का ध्रुव तारा धीरे-धीरे पृथ्वी का ध्रुव तारा नहीं रहेगा। सन् 3000 से सन् 5200 तक वृषपर्वा तारामंडल का गामा सॅफ़ॅई तारा पृथ्वी का नया ध्रुव तारा बनेगा। सन् 10000 में हन्स तारा ध्रुव तारा बन चूका होगा। सन् 14000 में अभिजीत तारा हमारा ध्रुव तारा बनेगा। ध्यान रहे के सन् 12000 ईसापूर्व में भी अभिजीत हमारा ध्रुव तारा था और ठीक 26000 साल बाद दुबारा बन जाएगा। हमारा वर्तमान ध्रुव तारा सन् 27800 ईसवी में दुबारा हमारा ध्रुव तारा बनेगा।
12वीं सदी ईसवी में भारतीय खगोलशास्त्री और गणितज्ञ भास्कराचार्य ने पृथ्वी के अयनांश काल का अनुमान 25,461 वर्ष लगाया था जो कि आधुनिक 25,771 वर्षों के अनुमान के काफ़ी पास है।
