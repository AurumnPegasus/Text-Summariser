राष्ट्रीय मीडिया केन्द्र, भारत की राजधानी नयी दिल्ली की रायसीना रोड पर स्थित एक मीडिया केन्द्र है, जिसका उद्घाटन प्रधानमंत्री मनमोहन सिंह और संप्रग अध्यक्ष सोनिया गांधी ने 24 अगस्त 2013 को किया है। भारत के सूचना एवं प्रसारण मंत्रालय के अनुसार इस मीडिया केन्द्र को वाशिंगटन और टोक्यो जैसी विश्व की कुछ विकसित देशों की राजधानियों में स्थित मीडिया केन्द्रों की तर्ज पर तैयार किया गया है और इस परियोजना का उद्देश्य सरकार की नीतियों और कार्यक्रमों को लेकर सूचना का प्रसार और सुधार करना है। यह मीडिया केंद्र सूचना प्रसार के लिए आधुनिक प्रौद्योगिकी से लैस है। इस केन्द्र में पत्रकारों के लिए इंटरनेट की सुविधा है। साथ ही इलेक्ट्रॉनिक मीडिया के पत्रकारों के लिए समाचार बाहर भेजने की सुविधा भी है।
इस राष्ट्रीय मीडिया केंद्र की परिकल्पना भारत सरकार के सूचना एवं प्रसारण मंत्रालय ने 1989 में एक पत्र सूचना कार्यालय के रूप में की थी जिसका उद्देश्य अत्याधुनिक सुविधाओं से युक्त मीडिया केंद्र के जरिए सरकार और मीडिया के बीच परस्पर संपर्क सुविधा का विस्तार करना था। इसका शिलान्यास 2001 में किया गया था।
7-ई, रायसीना रोड, नयी दिल्ली, पर स्थित इस मीडिया केन्द्र का निर्माण नेशनल बिल्डिंग कंस्ट्रक्शन कार्पोरेशन लिमिटेड द्वारा तीन साल में लगभग 60 करोड रूपये की लागत से किया गया है। यह राष्ट्रपति भवन, विज्ञान भवन, संसद भवन तथा और कई महत्वपूर्ण सरकारी मंत्रालयों के निकट स्थित है। इसमें एक पत्र सूचना कार्यालय है साथ ही मीडिया के लिए विशेष सुविधाएं भी उपस्थित हैं। 1.5 एकड़ भूखंड पर बनाए गए इस भव्य राष्ट्रीय मीडिया केन्द्र में एक संवाददाता सम्मेलन कक्ष है, जिसमें एक साथ 283 मीडियाकर्मी बैठ सकते हैं। 60 लोगों की क्षमता वाला एक ब्रीफिंग कक्ष है। पत्रकारों के लिए 24 वर्क स्टेशन, एक पुस्तकालय, मीडिया लाउंज और कैफेटेरिया भी है। संवाददाता सम्मेलन कक्ष और मीडिया लाउंज में वाई-फाई की सुविधा है। इस विश्वस्तरीय मीडिया केन्द्र में दो तहखाने, भूतल और उसके ऊपर चार तल हैं।
मीडिया केन्द्र में आप्टिक फाइबर इंटरनेट, लघु डाटा सेंटर और वेबप्रसारण होस्टिंग की सुविधा भी है। इसमें सजीव वेबप्रसारण, टीवी चैनलों को वीडियो फीड, मीडियाकर्मियों को आईटी सुविधा, इंटरनेट टेलीफोनी और दृश्य-श्रव्य वीडियो वाल शामिल है।
