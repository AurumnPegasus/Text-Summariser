
रैपिड मेट्रो हरियाणा राज्य के गुरुग्राम शहर में संचालित एक मेट्रो प्रणाली है। यह प्रणाली सिकंदरपुर मेट्रो स्टेशन पर दिल्ली मेट्रो की येलो लाइन के साथ इंटरचेंज प्रदान करती है। रैपिड मेट्रो की कुल लंबाई 11.7 किलोमीटर है, और इसमें कुल 11 स्टेशन हैं। पूरी मेट्रो प्रणाली स्टैण्डर्ड गेज ट्रैक का उपयोग करती है, और पूरी तरह से एलिवेटेड है। रैपिड मेट्रो गुड़गांव के वाणिज्यिक क्षेत्रों को जोड़ता है, और दिल्ली मेट्रो के लिए फीडर लिंक के रूप में कार्य करता है।
रैपिड मेट्रो गुड़गांव लिमिटेड द्वारा निर्मित और संचालित यह मेट्रो प्रणाली दुनिया की पहली ऐसी प्रणाली है, जो पूरी तरह से निजी स्त्रोतों द्वारा वित्तपोषित है, अर्थात इस उद्यम में केंद्र सरकार, हरियाणा सरकार या किसी भी सार्वजनिक क्षेत्र के उपक्रम से कोई निवेश नहीं है। मेट्रो सेवाएं प्रतिदिन 06:05 से 00:36 के मध्य चलती हैं, और दो ट्रेनों के मध्य अमूमन 4 मिनट का समय अंतराल रहता है। सभी ट्रेनों में तीन कोच हैं, और इनके सञ्चालन के लिए तीसरी रेल के माध्यम से 750 वोल्ट प्रत्यक्ष प्रवाह द्वारा विद्युत् आपूर्ति की जाती है। अपने स्टेशनों के नामकरण अधिकारों की नीलामी करने वाला यह पहला भारतीय मेट्रो सिस्टम है।
इस मेट्रो प्रणाली का आरम्भ 2012 में किया जाना प्रस्तावित था, लेकिन समय पर निर्माण कार्य पूरे न हो पाने के कारण इसका प्रथम चरण 14 नवम्बर 2013 को जनता के लिए खोला गया। परियोजना के द्वितीय चरण का वाणिज्यिक संचालन 31 मार्च 2017 से शुरू किया गया।
सितम्बर 2007 में सर्वप्रथम सिकंदरपुर से राष्ट्रीय राजमार्ग 8 तक मेट्रो लाइन का प्रस्ताव रखा गया था। हरियाणा शहरी विकास प्राधिकरण ने 2008 में 99 साल के पट्टे के साथ बिल्ट-ऑपरेट-ट्रांसफर आधार पर मेट्रो लाइन बनाने के लिए प्रस्ताव आमंत्रित किये। हालांकि, रियल एस्टेट डेवलपर डीएलएफ अपने साइबर सिटी तक मेट्रो कनेक्टिविटी चाहता था। जुलाई 2008 में एक नई निविदा जारी की गई, जिसमें डीएलएफ-आईएलएफएस कंसोर्टियम एकमात्र बोलीदाता के रूप में उपस्थित थे। इस परियोजना को शुरुआत में डीएलएफ और इंफ्रास्ट्रक्चर लीज़िग एंड फाइनेंशियल सर्विसेज़ के बीच एक सहयोगी उद्यम के रूप में माना गया था, लेकिन कुछ वित्तीय समस्याओं के कारण डीएलएफ ने इस परियोजना से अपने हाथ खींच लिए, और आईएलएफएस इस मेट्रो प्रणाली का एकमात्र स्वामी बन गया। इस प्रकार इस उद्यम में केंद्र सरकार, हरियाणा सरकार या किसी भी सार्वजनिक क्षेत्र के उपक्रम द्वारा कोई निवेश नहीं है। रैपिड मेट्रो को वह 20 एकड़ जमीन भी रियायती दर पर नहीं मिली, जो इसे राज्य सरकार द्वारा पहले चरण के निर्माण के लिए दी जानी थी।
रैपिड मेट्रो दुनिया की पहली पूरी तरह से निजी रूप से वित्त पोषित मेट्रो प्रणाली है। इस परियोजना को सार्वजनिक-निजी साझेदारी के रूप में लागू किया गया था। परियोजना की पूरी लागत निजी पार्टी द्वारा ली गई थी और हरियाणा सरकार ने केवल लीज होल्ड के आधार पर भूमि प्रदान की थी। इसी निजी संस्था को मेट्रो के रखरखाव और संचालन का काम भी अपनी लागत पर सौंपा गया था। प्रारंभ में हुडा ने किसी निजी कंपनी द्वारा सार्वजनिक परिवहन से मुनाफा कमाने का विरोध किया, और अंततः 35 वर्षों तक "कनेक्टिविटी शुल्क" के रूप में 7.65 अरब रुपयों का भुगतान करने, और साथ-साथ 5-10% विज्ञापन और संपत्ति विकास का राजस्व हुडा को देने के कंसोर्टियम प्रस्ताव के आधार पर समझौता किया गया।
जुलाई 2009 में परियोजना के लिए 9 अरब रपये का अनुबंध 30 महीने के समय में पूरा होने की शर्त पर दिया गया था। इस परियोजना की नींव 11 अगस्त 2009 को रखी गई। अक्टूबर 2012 तक इस परियोजना की अनुमानित लागत 10.88 अरब रुपये थी। मूल रूप से इसे 2012 में खोलने की योजना बनाई गई थी, लेकिन इसे 14 नवंबर 2012 को जनता के लिए खोला गया। लाइन का निर्माण रैपिड मेट्रो गुड़गांव लिमिटेड ने किया, और इसका संचालन भी उसी के पास है। 
अक्टूबर 2012 में जिस दिन प्रथम चरण के फेज 2 और फेज 3 स्टेशनों के बीच परीक्षण रन आयोजित किए गए थे, उसी दिन हरियाणा के मुख्यमंत्री भूपिंदर सिंह हुड्डा ने परियोजना के चरण 2 की आधारशिला रखी थी। 11 जून 2013 को, आईएलएफएस इंजीनियरिंग एंड कंस्ट्रक्शन कंपनी लिमिटेड ने बॉम्बे स्टॉक एक्सचेंज को सूचित किया कि परियोजना के द्वितीय चरण के लिए एलिवेटेड वायाडक्ट्स बनाने के लिए उसे 266.5 करोड़ रुपये का अनुबंध दिया गया था। कंपनी ने यह भी कहा कि परियोजना 24 महीने के भीतर पूरी की जाएगी। कंपनी को बाद में द्वितीय चरण में सभी 5 एलिवेटेड स्टेशनों के निर्माण के लिए 84.3 करोड़ रुपये का अनुबंध भी दे दिया गया, जिसकी समापन अवधि 24 महीने के रूप में ही निर्दिष्ट की गई थी। लगभग 6.6 किमी लंबा डबल ट्रैक विस्तार प्रस्तावित था, जिसके तहत मेट्रो को गुरुग्राम में सिकंदरपुर से दक्षिण दिशा की ओर सेक्टर 55 और 56 तक बढ़ाया जाना था। इसकी अनुमानित लागत 2423 करोड़ रुपये आंकी गई थी। इस विस्तार में छह स्टेशन बनाए गए हैं, और पूरे मार्ग की यात्रा करने में लगभग 20 मिनट लगते हैं। परियोजना के लिए भूमि और रास्ते का अधिकार हुडा द्वारा प्रदान किया गया।
द्वितीय चरण के अंतर्गत निर्माण कार्य अप्रैल 2013 में शुरू हुआ था, और इसकी प्रारंभिक समयसीमा जुलाई 2015 दी गई थी। हालांकि, समय सीमा को बाद में मध्य 2016, सितम्बर 2016, और फिर 2016 की अंतिम तिमाही तक बढ़ा दी गई थी। जून 2016 तक द्वितीय चरण पर 75 प्रतिशत काम पूरा हो गया था। दिसम्बर 2016 में 6.3 किलोमीटर लम्बे द्वितीय चरण के मार्ग पर परीक्षण रन आयोजित किए गए थे। मार्च 2017 में मेट्रो रेल सुरक्षा आयुक्त द्वारा द्वितीय चरण के निरीक्षण के लिए रैपिड मेट्रो प्राधिकरणों ने आवेदन किया। 31 मार्च 2017 को प्रणाली का द्वितीय चरण जनता के लिए खोला गया था।
द्वितीय चरण के उद्घाटन के बाद, आईएलएफएस रेल लिमिटेड के प्रबंध निदेशक और सीईओ राजीव बंगा ने कहा कि मेट्रो के तृतीय चरण की योजना उस समय "ड्राइंग बोर्ड-स्तर" पर थी। बंगा ने कहा कि अधिकारी एक 17 किलोमीटर लंबी लाइन पर विचार कर रहे थे, जो साइबर सिटी से शुरू होकर पुराने शहर में बस स्टैंड, सदर बाजार, पुरानी दिल्ली रोड और रेलवे रोड के साथ साथ उद्योग विहार से होते हुए गुड़गांव रेलवे स्टेशन तक जायेगी।
रैपिड मेट्रो का निर्माण कई चरणों में हुआ था। परियोजना के पहले चरण की लम्बाई 5.1 किमी है। सिकंदरपुर और फेज 2 स्टेशन के बीच का खंड डबल ट्रैक किया गया है, जबकि शेष स्टेशनों को एकल ट्रैक लूप द्वारा जोड़ा गया है। सभी प्लेटफार्म 75 मीटर लंबे हैं।
सिकंदरपुर स्टेशन से 90 मीटर x 9 मीटर का एक पैदल पथ दिल्ली मेट्रो के साथ इंटरचेंज प्रदान करता है। मेट्रो का एक डिपो माइक्रोमैक्स मोलसरी एवेन्यू और फेज 3 स्टेशनों के बीच स्थित है।
6.6 किलोमीटर लंबा द्वितीय चरण सिकंदरपुर से दक्षिण दिशा में गुड़गांव सेक्टर 55 और 56 तक जाता है, और ज्यादातर गोल्फ कोर्स रोड के ऊपर चलता है। 31 मार्च 2017 को आंशिक रूप से सेक्टर 53-54 तक का खंड खोला गया था। इसके बाद 25 अप्रैल 2017 को सेक्टर 55-56 तक शेष 2 स्टेशन भी खोल दिए गए।
मेट्रो प्रणाली पूरी तरह से एलिवेटेड है, और स्वचालित रूप से संचालित होती है। इसकी इन्हीं विशेषताओं के कारण रेलवे पत्रिकाओं में प्रकाशित कई लेखों में इसे "लाइट मेट्रो" के रूप में परिभाषित किया गया है।
21 अप्रैल 2010 को सीमेंस ने घोषणा की कि उसे पांच 3-कोच की मेट्रो ट्रेनों सहित एक मेट्रो लाइन बनाने का टर्नकी अनुबंध दिया गया है। सीमेंस ने फिर 5 एल्यूमीनियम के शरीर वाली वातानुकूलित ट्रेनों का निर्माण करने के लिए सीएसआर झूज़ौ इलेक्ट्रिक लोकोमोटिव वर्क्स के साथ अनुबंध किया। चीन में निर्मित पहला तीन कोच ट्रेन सेट 11 सितंबर 2012 को गुड़गांव पहुंचा। आरएमजीएल ने मेट्रो के दूसरे चरण के विस्तार के लिए एक अतिरिक्त सात 3-कोच मेट्रो ट्रेन सेट मंगाए। 5 फरवरी 2016 को गुड़गांव में इन 7 रेकों में से अंतिम 4 पहुंचे।
3 कोच वाली प्रत्येक ट्रेन की कीमत 300 मिलियन रुपये है, और यह चांदी और नीले रंग की बनी हैं। ट्रेन की कुल लंबाई 59.94 मीटर है, कोच 2.8 मीटर चौड़े हैं, एयर कंडीशनिंग ट्रेन की छत पर लगी हुई है, और प्रत्येक कोच के प्रत्येक किनारे पर 4 दरवाजे हैं। प्रत्येक ट्रेन एक बार में लगभग 800 यात्रियों को ले जाने में सक्षम है। मेट्रो को प्रति घंटे 30,000 यात्रियों को ले जाने के लिए डिज़ाइन किया गया है।
यह लाइन रियल एस्टेट डेवलपर डीएलएफ और आईएलएफएस के बीच संयुक्त उद्यम के रूप में स्थापित रैपिड मेट्रो गुड़गांव लिमिटेड द्वारा संचालित है। डीएलएफ के पास स्टेशनों से लगती कई संपत्तियां हैं, जबकि आईएलएफएस इस संयुक्त उद्यम में बहुमत वाला हिस्सेदार है। कुछ समय बाद डीएलएफ ने अपनी हिस्सेदारी आईएलएफएस को बेच दी, और संयुक्त उद्यम से बाहर हो गया। लेनदेन के बाद, आईएलएफएस ट्रांसपोर्टेशन नेटवर्क लिमिटेड ने आरएमजीएल में 82.8% हिस्सेदारी रखी, और आईटीएनएल की सहायक आईएलएफएस रेल लिमिटेड की इसमें 17.2% की हिस्सेदारी थी। 11 फरवरी 2016 को आईटीएनएल ने घोषणा की कि ऋण को कम करने के प्रयास में उसने अपनी मूल कंपनी इंफ्रास्ट्रक्चर लीजिंग एंड फाइनेंशियल सर्विसेज लिमिटेड को आरएमजीएल में 49% हिस्सेदारी ₹509.9 करोड़ रुपये के लिए बेच दी है।
रैपिड मेट्रो की पूरी लाइन के लिए किराया 20 रुपये है। रैपिड मेट्रो पर दिल्ली मेट्रो के टोकन और स्मार्ट कार्ड भी स्वीकार किए जाते हैं। स्वचालित किराया संग्रह प्रणाली की आपूर्ति थेल्स समूह द्वारा की गई है।
ट्रेनें 06:05 से 00:36 तक चलती हैं। तीन कोच वाली ये ट्रेनें 4 मिनट के अंतराल पर उपलब्ध होती हैं। गाड़ियों की अधिकतम गति 80 किमी प्रति घंटा है, और ये 40 किमी प्रति घंटा की औसत गति से संचालित होती है।
यात्रियों की सुरक्षा के लिए, हर प्लेटफॉर्म पर आपातकालीन स्टॉप प्लंगर्स हैं, जबकि ब्लू लाइट स्टेशन सुविधा यात्रियों को नियंत्रण कक्ष से संपर्क करने में सक्षम बनाती है। कोच के अंदर एक प्रेस टू टॉक बटन यात्रियों को सीधे किसी भी समस्या की स्थिति में ड्राइवर से बात करने की अनुमति देता है।
रैपिड मेट्रो में सुरक्षा व्यवस्था को एक निजी सुरक्षा एजेंसी पेरेग्राइन द्वारा संभाला जा रहा है। सिकंदरपुर स्टेशन पर इस प्रणाली का एक मेट्रो पुलिस स्टेशन है। महिला सहायता डेस्क सभी पांच स्टेशनों पर स्थित हैं, जबकि सभी यात्रियों के लिए टोल फ्री हेल्पलाइन 24 घंटों तक परिचालित है। ट्रेनों और स्टेशनों की निगरानी के लिए सीसीटीवी कैमरे का उपयोग किया जाता है।
अहमदाबाद मेट्रो* · कोलकाता मेट्रो · गुवाहाटी मेट्रो*बंगलुरु मेट्रो† · बंगलुरु मोनोरेल* · भोपाल मेट्रो* · चंडीगढ़ मेट्रो* · चेन्नई मेट्रो · चेन्नई मोनोरेल* · जयपुर मेट्रो · दिल्ली मेट्रो · गुड़गांव मेट्रो* · हैदराबाद मेट्रो* · लखनऊ मेट्रो* · कानपुर मेट्रो* · कोच्चि मेट्रो* · कोलकाता एल.आर.टी.एस* · कोलकाता मोनोरेल * · मुंबई मेट्रो† · मुंबई मोनोरेल† · पुणे मेट्रो* · स्काइबस मेट्रो† · पटना मेट्रो*
कोलकाता उपनगरीय रेलवे · चेन्नई उपनगरीय रेलवे · चेन्नई एम.आर.टी.एस · दिल्ली उपनगरीय रेलवे · बंगलुरु कम्यूटर रेल* · हैदराबाद एमएमटीएस · मुंबई उपनगरीय रेल · पश्चिमी रेलवे उच्च कॉरिडोर* · 
अहमदाबाद बी.आर.टी.एस · बंगलौर बी.आर.टी.एस* · भोपाल बी.आर.टी.एस* · चेन्नई बी.आर.टी.एस* · चेन्नई आर.बी.टी.डब्लू* · कोयमबटूर बी.आर.टी.एस* · दिल्ली बी.आर.टी.एस · हैदराबाद बी.आर.टी.एस* · इन्दौर बी.आर.टी.एस* · मदुरई बी.आर.टी.एस* · मुम्बई बी.आर.टी.एस† · पुणे बी.आर.टी.एस · राजकोट बी.आर.टी.एस† · विशखापट्टनम बी.आर.टी.एस* · 
उच्च-गति रेल* · मुंबई मैग्लेव* · 
बान्द्रा-वर्ली समुद्रसेतु · बंगलुरु उच्च टोलवे† · चेन्नई उच्च एक्स्प्रेस्वे* · चेन्नई एच एस सी टी सी† · हैदराबाद उच्च एक्स्प्रेस्वे† · 
