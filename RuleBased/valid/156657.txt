संध्यावंदनम् या संध्यावंदन या संध्योपासनम् उपनयन संस्कार द्वारा धार्मिक अनुष्ठान के लिए संस्कारित हिंदू धर्म में गुरू द्वारा उसके निष्पादन हेतु दिए गए निदेशानुसार की जाने वाली महत्वपूर्ण नित्य क्रिया है। संध्यावंदन में महान वेदों से उद्धरण शामिल हैं जिनका दिन में तीन बार पाठ किया जाता है। एक सूर्योदय के दौरान, अगला दोपहर के दौरान और सूर्यास्त के दौरान ।
प्रत्येक समय इसे एक अलग नाम से जाना जाता है - प्रातःकाल में प्रातःसंध्या, दोपहर में मध्याह्निक और सायंकाल में सायंसंध्या । शिवप्रसाद भट्टाचार्य इसे “हिंदुओं की पूजन पद्धति संबंधी संहिता” के रूप में परिभाषित करते हैं।
यह शब्द संस्कृत का एक संयुक्त शब्द है जिसमें संध्या, का अर्थ है “मिलन”। जिसका दिन और रात की संधि या मिलन किंवा संगम से आशय है और वंदन का अर्थ पूजन से होता है। प्रातःकाल और सायंकाल के अलावा, दोपहर को दिन का तीसरा संगम माना जाता है। इसलिए उन सभी समयों में दैनिक ध्यान और प्रार्थना की जाती है।
स्वयं शब्द संध्या का उपयोग दैनिक अनुष्ठान के अर्थ में भी प्रयुक्त होता है जिसका आशय दिन के आरंभ और अस्त के समय इन अर्चनाओं का किया जाना है।
वेदों की ऋचाओं तथा श्लोकों के आधार पर आवाहन आदि करके गायत्री मंत्र का 28, 32, 54 या 108 बार जाप करना संध्योपासन का अभिन्न अंग है । मंत्र के अलावा संध्या अनुष्ठान में विचारों को भटकने से रोकने तथा ध्यान को केंद्रित करने के लिए कुछ अन्य शुद्धिकारक तथा प्रारंभिक अनुष्ठान हैं । इनमें से कुछ में ग्रहों और हिन्दू पंचांग के महीनों के देवताओं को संध्यावंदन न कर पाने तथा पिछली संध्या के बाद से किए गए पापों के प्रायश्चित स्वरूप में जल अर्पित किया जाता है। इसके अतिरिक्त एक संध्यावंदन के सर्वाधिक महत्त्वपूर्ण अनुष्ठानों में प्रातः सूर्य की तथा सायं वरुण की मित्रदेव के रूप में पूजा की जाती है।
इसके अलावा, ब्रह्मचारियों के लिए सांध्यवंदन की समाप्ति पर हवन करना और समिधादान करना आवश्यक होता है।
पूजा के अन्य पहलुओं में जो कि मुख्यतः संध्यावंदना में शामिल नहीं है, जिनमें ध्यान मंत्रों का उच्चारण तथा आराधक द्वारा देवी-देवताओं की पूजा शामिल है। ध्यान-योग से संबंध के बारे में मोनियर-विलियम्स लिखते हैं कि यदि इसे ध्यान की क्रिया माना जाए तो संध्या शब्द की उत्पत्ति का संबंध सन-ध्याई san-dhyai के साथ हो सकता है।
संध्याकर्म का हिन्दू धर्म में विशेष स्थान है क्योंकि इससे मानसिक शुद्धि होती है। वैज्ञानिक दृष्टि से प्राणायाम जो संध्या का अभिन्न अंग है, इससे कई रोग समाप्त हो जाते हैं। इस समस्त संसार में जो द्विज अपने कर्म से भटक गए हैं, उनके हेतु संध्या की आवश्यकता है। संध्या करने वाले पापरहित हो जाते हैं। संन्ध्योपासन से अज्ञानवश किये गए पाप समाप्त हो जाते हैं।संध्या को ब्राह्मण का मूल कहा गया है। अगर मूल नहीं तो शाखा आदि सब समाप्त हो जाता है। अतः संध्या महत्वपूर्ण है।
विप्रोवृक्षोमूलकान्यत्रसंध्यावेदाः शाखा धर्मकर्माणिपत्रम्। तस्मान्मूलं यत्नतोरक्षणीयं छिन्नेमूलेनैववृक्षो न शाखा।।
जो ब्राह्मण, क्षत्रीय, वैश्यादि संध्या नहीं करते हैं वह अपवित्र कहे गए हैं। उनके समस्त पूण्यकर्म समाप्त हो जाते हैं।
सर्वप्रथम तो शास्त्रोक्त विधि से स्नानशौचाचार कर, तिलक, भष्म, पवित्रीधारण, कुशोत्पाटन आदि करके प्रातः की पहली संध्या करना चाहिये।
शास्त्रों में संध्याकाल का निर्धारण भी हुआ है जिसके अनुसार ही संध्योपासन फलित होता है। अकाल की संध्या वन्ध्या स्त्री जैसी होती है।मुनियों के अनुसार जो सूर्य और तारों से रहित दैनिक संधि है वही संध्याकाल है।
अहोरात्रस्य या संधिः सूर्यनक्षत्रवर्जिता। सा तु संन्ध्यासमाख्याता मुनिभिस्तत्वदर्शिभिः।।
तथा प्रातःकाल में तारों के रहते हुए, मध्याह्न काल में जब सूर्य आकाश के केन्द्र में हो तथा सायं सूर्यास्त से पूर्व संध्या करणीय है। प्रातः का जप सूर्योदय तक तथा सायं का जप नक्षत्रों के उदय तक करनी चाहिये।
संध्या घर, गोशाला, नदीतट तथा ईश्वर की मूर्ति के समक्ष में किया जा सकता है परंतु इसके फल शास्त्रों में भिन्न भिन्न बताए गए हैं। अपने घर में संध्या करने से एक, गोशाला में करने से सौ, नदी के तट पर लाख तथा ईश्वर के मूर्ति के समीप करने से अनन्त गुणा फल मिलता है।
एक प्रधान जलपात्र, एक संध्या का विशेष जलपात्र, चंदन, फूल, चंदनपुष्पादि के रखने हेतु स्थालिका, घंटी, पंचपात्र, पवित्री, आचमनी, अर्घ्य हेतु अर्घा, जल गिराने के लिये लघुस्थालिका, बैठने के लिये आसन।
आसन को भूमि पर बिछाकर तुलसी या रुद्राक्ष की माला धारण कर दोनो हाथों की अनामिकाओं में कुश से बनी पवित्री धारण कर लें और प्रारंभ करें।
सुमुखं सम्पुटं चैव विततं विस्तृतं तथा। द्विमुखं त्रिमुखं चैव चतुष्पंचमुखं तथा।। षण्मुखाऽधोमुखं चैव व्यापकांजलिकं तथा। शकटं यमपाशं च ग्रथितं चोन्मुखोन्मुखम्।। प्रलम्बं मुष्टिकं चैव मत्स्यः कूर्मोवराहकम्। सिंहाक्रान्तं महाक्रान्तं मुद्गरं पल्लवं तथा। एता मुद्राश्चतुर्विंशज्जपादौ परिकीर्तिताः।।
इसप्रकार संध्योंपासन की विधि है जिसका विस्तार नित्यक्रियाप्रकरण की पुस्तकों में प्राप्य है।
संध्योपासन पुलस्त्य मुनि के अनुसार जनन अशुद्धि तथा मरण अशुद्धि में भी वर्जनीय नहीं है। लेकिन विधि भिन्न हो जाती है। ऐसी अवस्था में भी मानसिक संध्या करणीय है। बिना उपस्थान के यह सूर्यार्घ्य तक पूर्ण हो जाती है। दस बार मंत्रजाप का मत है तथा कहीं कहीं कुशा और जल की वर्जना है। विना मंत्रोच्चार के प्राणायाम तथा मार्जनादि हेतु मानसिक मत्रोच्चार बताया गया है। आपत्ति काल, असमर्थता तथा रास्ते आदि में भी मानसिक संध्या करने की विधि है।
