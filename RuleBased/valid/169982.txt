ए क्वाइट प्लेस 2018 की विज्ञान पर आधारित एक अमेरिकी डरावनी फ़िल्म है। जिसका निर्देशन और लेखन का कार्य जॉन क्रासिंस्की ने किया है। इस फ़िल्म का निर्माण माइकल बे की कंपनी प्लैटिनम ड्यून्स ने किया है। इसमें जॉन क्रासिंस्की की वास्तविक पत्नी एमिली ब्लंट भी किरदार निभा रही हैं।
इस फ़िल्म को पहली बार साउथ बाय साउथवेस्ट नाम के एक वार्षिक उत्सव में 9 मार्च 2018 को दिखाया गया था, और 6 अप्रैल 2018 को पैरामाउंट पिक्चर्स ने इसे संयुक्त राज्य अमेरिका प्रदर्शित किया। ये बॉक्स ऑफिस में हिट रही और इसने दुनिया भर से कुल $321 मिलियन डॉलर की कमाई की, और इसी के साथ ये 2014 के ट्रांसफॉर्मर्स: एज ऑफ एक्सटिंक्सन के बाद पैरामाउंट का सबसे बड़ा हिट फ़िल्म बन गया। इस फ़िल्म का अगला भाग बनाया जा रहा है।
2020 में लगभग तीन महीनों में ही कुछ अजीब तरह के जीवों ने पृथ्वी में रहने वाले आधे से ज्यादा इंसानों को मार दिया था। ये जीव किसी भी शोर मचाने वाले चीजों पर हमला करते हैं। इस तरह के माहोल में अबोट का परिवार भी रहता है, जो बाहर में एक दूसरे से बात करने के लिए अमेरिकी चिह्न भाषा का उपयोग करते हैं। 
इस फिल्म का निर्माण सनडे नाइट और प्लैटिनम ड्यून्स ने किया है। इसे बनाने में कुल $1.7 करोड़ डॉलर खर्च किया गया। इस फिल्म की पटकथा जॉन क्रासिंस्की ने इसकी कहानी लिखने वालों के साथ मिल कर लिखी है, और इसकी कहानी स्कॉट बेक और ब्रियन वुड्स ने लिखी है। बेक और वुड्स दोनों अमेरिका के लोवा में मिले थे और कॉलेज में पढ़ते समय कई सारी खामोशी वाली फिल्में देखते थे। इन्होंने 2013 में इस फिल्म के लिए कहानी लिखना शुरू कर दिया था।
