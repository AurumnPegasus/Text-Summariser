श्रीलंका माता, श्रीलंका का राष्ट्रगान है। इस राष्टगान की शब्द और संगीत रचना श्री आनंद समाराकून ने सन 1940 में की थी। सन 1951 में इसे आधिकारिक रूप से श्रीलंका के राष्ट्रगान के रूप में अपनाया गया।
सन 1940 में आनंद समाराकून ने सिंहल भाषा में नमो नमो माता नामक गीत की रचना की थी। 22 नवम्बर 1951 को सर एड्विन विजेयेरत्ने की अध्यक्षता वाली एक समिति ने इस गीत को आधिकारिक रूप से श्रीलंका के राष्ट्रगान के रूप में अपनाया था। इस राष्ट्रगान का तमिल अनुवाद एम. नल्लाथम्बी ने किया था। 
मूल गीत की प्रथम पंक्ति नमो नमो माता, अपा श्रीलंका के इन शब्दों को लेकर 1950 के दशक में हुए विवाद के चलते इस पंक्ति को 1961 में समाराकूल की सहमति के बिना. बदलकर श्रीलंका माता, अपा श्रीलंका कर दिया गया ।
कहते हैं समाराकून ने इस परिवर्तन से व्यथित हो सन 1962 में आत्महत्या कर ली।
1978 में श्रीलंका माता को संवैधानिक मान्यता प्रदान की गयी।
श्रीलंकाई अखबार द संडे टाइम्स ने 12 दिसम्बर 2010 को एक खबर छापी जिसके अनुसार श्रीलंका की कैबिनेट जिसकी अध्यक्षता श्रीलंका के राष्ट्रपति महिन्दा राजपक्षे कर रहे थे, ने श्रीलंका के राष्ट्रगान के तमिल अनुवाद की आधिकारिक मान्यता रद्द कर दी है और इसके किसी भी राष्ट्रीय/प्रांतीय समारोह में गाये जाने पर रोक लगा दी है। इसका कारण यह बताया गया था कि विश्व के किसी भी देश का राष्ट्रगान एक से अधिक भाषा में नहीं है। 
हालांकि इसके बाद श्रीलंका की सरकार ने ऐसे किसी भी कदम के उठाने से इंकार किया और मीडिया रिपोर्टों को काल्पनिक बताया।

