कांधार या क़ंदहार अफ़्ग़ानिस्तान का एक प्रांत है जो उस देश के दक्षिण में स्थित है। इस प्रान्त का क्षेत्रफल 54,022 वर्ग किमी है और इसकी आबादी सन् 2009 में लगभग 10 लाख अनुमानित की गई थी। इस प्रान्त की राजधानी ऐतिहासिक कांधार शहर है। यह प्रान्त पश्तो बोलने वाले पश्तून लोगों का क्षेत्र है। बहुत से इतिहासकार इसे तालिबान कट्टरवादी विचारधारा की जन्मभूमि मानते हैं। इसकी दक्षिणी सीमा पाकिस्तान से लगती है।
इस बात पर विवाद है कि 'कांधार' नाम कहाँ से आया। कुछ विद्वान इसे प्राचीन भारतीय जनपद 'गंधार' का परिवर्तित रूप मानते हैं तो कुछ के अनुसार इस शहर की नीव यूनानी हमलावर सिकंदर महान ने रखी थी और इसका नाम 'सिकंदरिया' का बिगड़ा रूप है। इसका नाम कभी 'क़ंदहार' भी उच्चारित किया जाता है, जिसमें 'क़' अक्षर के उच्चारण पर ध्यान दें क्योंकि यह बिना बिन्दु वाले 'क' से मिलता-जुलता लेकिन ज़रा भिन्न है। इसका उच्चारण 'क़ीमत' और 'क़ुरबानी' वाले 'क़' से मिलता है।
