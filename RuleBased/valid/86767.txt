विशनसर भारत के जम्मू व कश्मीर राज्य के गान्दरबल ज़िले के सोनमर्ग क़स्बे के पास स्थित एक स्वच्छ पर्वतीय झील है। 3,710 मीटर पर स्थित यह झील प्रसिद्ध किशनगंगा नदी का स्रोत है। इसकी लम्बाई 1.0 किमी और चौड़ाई 0.6 किमी है।
विशनसर श्रीनगर से 200 किमी पूर्वोत्तर में और सोनमर्ग से 20 किमी दूर स्थित है। यह एक सुंदर पर्वतीय झील है जिसके पीछे विष्णु पर्वत खड़ा हुआ है। इसकी तुलना अक्सर पास की कृशनसर से की जाती है क्योंकि जहाँ कृशनसर का रंग कुछ हरा नज़र आता है वहाँ विशनसर का बहुत नीला है। दोनों झीलों में ट्राउट मछली मिलती है। यह उत्तरी यूरोप की निवासी है लेकिन इसे कश्मीर की कई नदी-झीलों में लाकर छोड़ा गया था ताकि लोग इन्हें पकड़ने-खाने का आनंद ले सकें। विशनसर के आसपास मर्ग फैले हुए हैं जहाँ चरवाहे अपनी भेड़-बकरियाँ लेकर आते हैं। सर्दियों में यहाँ भारी बर्फ़बारी होती है और झील भी जम जाती है।
कृशनसर से एक धारा निकलकर विशनसर में जाती है। विशनसर में पिघलती हिमानियों का पानी भी आता है। विशनसर से एक धारा बाहर बहती है। यह आगे चलकर दो धाराओं में बंट जाती है। एक दक्षिण की तरफ़ जाकर सिन्द नदी की उपनदी बन जाती है जबकि दूसरी उत्तर को जाकर किशनगंगा नदी आरम्भ करती है। गाडसर झील विशनसर से 9 किमी पश्चिम में है।
