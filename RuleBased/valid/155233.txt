
स्टीफन हार्परकंज़र्वेटिव
जस्टिन ट्रुडेउलिबरल
2015 के कनाडियाई संघीय चुनाव अक्टूबर 19, 2015 को बयालीसवीं कनाडियाई संसद या कनाडा की संसद के सदस्यों को चुनने के लिये आयोजित किये गये थे।
चुनावों की घोषणा 4 अगस्त 2015 को कनाडा के गवर्नर जनरल डेविड जॉन्सटन ने की थी। चुनाव प्रचार इकतालीसवीं संसद के भंग होने से चुनाव के दिन तक 78 दिनों तक चला। यह चुनाव अभियान कनाडा के इतिहास के सबसे लंबे चुनाव प्रचारों में से एक था।
कनाडा की लिबरल पार्टी ने जस्टिन ट्रुडेउ के नेतृत्व में 184 सीटें जीते, और अब कनाडा में बहुमत की सरकार बनाने की ओर अग्रसर है। जस्टिन पदनामित प्रधानमंत्री हैं। कनाडा की कंज़र्वेटिव पार्टी जिसका नेतृत्व वर्तमान प्रधानमंत्री स्टीफन हार्पर कर रहे थे ने कुल 99 सीटें जीतीं और 9 वर्षों बाद कनाडियाई संसद में आधिकारिक विपक्ष की भूमिका के लिये चुनी गई है। थॉमस मुलकेयर के नेतृत्व वाली न्यू डेमोक्रेटिक पार्टी 44 सीटें जीतकर हाउस ऑफ़ कॉमन्स में तीसरी सबसे बड़ी पार्टी के रूप उभरी है। अन्य छोटे दलों ने 11 सीटें जीती हैं: बीक़्यु ने 10 और कनाडा की ग्रीन पार्टी ने 1 सीट जीती है।
पिछले चुनावों के मुकाबले लिबरल पार्टी की 148 सीटों से बढोत्तरी कनाडा के चुनावी इतिहास में पहली बार हुई है। लिबरलों ने इस बार कंज़र्वेटीवों से 60 और न्यू डेमोक्रेटिक पार्टी के 51 सीटें हथिया लीं। 1984 के संघीय चुनावों के बाद से कनाडा में किसी भी दल का यह सर्वश्रेष्ठ प्रदर्शन है। इस चुनाव से पहले तक लिबरलों के पास सिर्फ 36 सीटें थीं और इस लिहाज़ से इतनी कम से इतने ज्यादा सीटें जीतना कनाडा में एक कीर्तिमान है। लिबरल दल कनाडा का पहला ऐसा दल हो गया है जिसने सरकार या आधिकारिक विपक्ष में ना रहते हुए भी किसी संघीय चुनाव में सबसे ज्यादा सीटें जीती हैं।
इस बार लिबरलों के अलावा हाउस ऑफ़ कामन्स में बैठे हर दल ने अपने लोकप्रिय मत प्रतिशत में कमी देखी है। चुनाव के बाद हार्पर ने ट्रुडेउ के सामने हार मान ली और उन्हें बधाई देते हुए प्रधानमंत्री और कंज़र्वेटिव दल के नेता पद से त्याग पत्र दे दिया।

