इकोल पॉलीतेक्निक फ्रांस में पेरिस के पास स्थित उच्च शिक्षा एवं अनुसंधान संस्थान है। 
यह संस्थान फ्रांस के उच्च शिक्षा संस्थानों में सर्वाधिक सम्मान रखता है। यह विज्ञान और इंजीनियरी में चारवर्षीय पूर्वस्नातक-परास्नातक डिग्री के लिए विख्यात है। इसमें प्रवेश के लिये प्रतियोगिता अत्यन्त कठिन है। इसमें 2000 बहुतकनीकी इंजिनियरों के अलावा 339 स्नातक छात्र तथा 572 शोधार्थी प्रतिवर्ष प्रवेश लेते हैं।
इसकी स्थापना फ्रांसीसी क्रांति के समय 1794 में गणितज्ञ गस्पार्ड मांगे ने की थी। 1804 में नैपोलियन के शासनकाल में यह सैनिक अकादमी में बदल दिया गया। वर्तमान समय में भी यह संस्थान फ्रांस के रक्षा-मंत्रालय के अधीन कार्य करता है। प्रारम्भ में यह पेरिस के लैटिन क्वार्टर में स्थित था। 1976 में इसे पेरिस के दक्षिण-पश्चिम में पैलेस नामक स्थान पर स्थानान्तरित कर दिया गया।
