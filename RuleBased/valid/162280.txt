 यह द्विखुरीयगण सम्बंधित लेख अपनी प्रारम्भिक अवस्था में है, यानि कि एक आधार है। आप इसे बढ़ाकर विकिपीडिया की मदद कर सकते है।

बारहसिंगा या दलदल का मृग हिरन, या हरिण, या हिरण की एक जाति है जो कि उत्तरी और मध्य भारत में, दक्षिणी-पश्चिम नेपाल में पाया जाता है। यह पाकिस्तान तथा बांग्लादेश में विलुप्त हो गया है।बारहसिंगा का सबसे विलक्षण अंग है उसके सींग। वयस्क नर में इसकी सींग की 10-14 शाखाएँ होती हैं, हालांकि कुछ की तो 20 तक की शाखाएँ पायी गई हैं। इसका नाम इन्ही शाखाओं की वजह से पड़ा है जिसका अर्थ होता है बारह सींग वाला। मध्य भारत में इसे गोइंजक या गाओनी कहते हैं।
वयस्क नर कन्धे तक 132 से.मी. तक हो सकता है और इसका वज़न 170-180 कि. तक हो सकता है। औसतन सींग की लंबाई घुमाव के साथ 75 से.मी. और सींगों के बीच की परिधि 13 से.मी. तक होती है। सींगों की रिकॉर्ड लंबाई 104.1 से.मी. देखी गई है।
बारहसिंगा गंगा के मैदान में बहुतायत में पाया जाता था। वह मध्य भारत में भी गोदावरी नदी तक पाया जाता था। गुजरात में इसके 1,000 वर्ष पूर्व के अवशेष मिले हैं। आज यह अपने आवासीय क्षेत्र के पश्चिमी परिधि से विलुप्त हो गया है। सन् 2008 ई. में इसकी जंगली आबादी 3,500 से 5,100 आंकी गई है, जिनमें से बहुत प्राणी सुरक्षित क्षेत्रों के बाहर असुरक्षित अवस्था में रहते हैं।तराई इलाके में यह दलदलीय क्षेत्र में रहता है और मध्य भारत में यह वनों के समीप के घास के मैदानों में रहता है। उत्तर पूर्वी भारत में यह असम में पाया जाता है, जहाँ मुख्यतः काज़ीरंगा राष्ट्रीय उद्यान में पाया जाता है, हालांकि कुछ आबादी मानस राष्ट्रीय उद्यान में भी पायी जाती है। अरुणाचल प्रदेश में शायद यह विलुप्त हो गया है।पहले दो भौगोलिक वर्ग पहचाने जाते थे। दुवॉचॅली—जो कि मनोनीत वर्ग है— उत्तर प्रदेश के तराई क्षेत्र, असम तथा सुन्दरवन के दलदलीय इलाके में रहता है। इस वर्ग के फैले हुये खुर होते हैं और खोपड़ी भी थोड़ी बड़ी होती है। ब्रॅन्डॅरी मध्य भारत, प्रमुखतः मध्य प्रदेश के ठोस मैदानी इलाकों में पाया जाता है। बाद में असम के वर्ग को रंजीतसिंही नाम दिया गया। यही वर्ग सबसे ज़्यादा ख़तरे में है।मध्य भारत में यह कान्हा राष्ट्रीय उद्यान के अलावा बाकी सारे क्षेत्र से लुप्त हो गया है। यहाँ पर भी सन् 1950 ई. की 3,000 की आबादी से घट कर केवल एक दशक में यह 100 तक रह गई थी। सन् 1970 ई. में यह सिर्फ़ 66 रह गई थी।
मध्य भारत में इनके 8-20 के झुण्ड होते हैं, लेकिन 60 प्राणियों के झुण्ड भी पाये जाते हैं। झुण्डों में मादाओं की संख्या नरों से दुगुनी होती है। प्रजनन काल में यह वयस्कों के बड़े झुण्ड बनाते हैं। प्रजनन काल सितम्बर से अप्रैल तक चलता है और 240-250 दिनों के गर्भ काल के पश्चात शावकों का जन्म अगस्त से नवंबर में होता है। कान्हा राष्ट्रीय उद्यान में सितम्बर-अक्टूबर में सबसे ज़्यादा जन्म होते हैं।यह सवेरे और शाम को अधिक खाना पसन्द करता है तथा सांभर से कम निशाचर होता है। भयभीत होने पर यह तीखे स्वर में चिल्लाता है।यह एक समय में एक ही शावक को जन्म देता है। बंदी अवस्था में यह 23 वर्ष तक जीवित पाया गया है।
