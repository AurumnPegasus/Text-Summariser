वंडर वूमन 2017 की एक अमेरिकी सुपरहीरो फ़िल्म है जो डीसी कॉमिक्स के इसी नाम के एक चरित्र पर आधारित है। वार्नर ब्रदर्स पिक्चर्स द्वारा वितरित वंडर वूमन डीसी एक्सटेंडेड यूनिवर्स में चौथी फ़िल्म है। पैटी जेंकिन्स द्वारा निर्देशित इस फ़िल्म की पटकथा एलन हेंबर्ग द्वारा जबकि कहानी हेंबर्ग, ज़ैक स्नायडर और जेसन फूक्स द्वारा लिखी गयी है। गैल गैडट ने फ़िल्म के शीर्षक चरित्र की भूमिका निभाई है, जबकि क्रिस पाइन, रॉबिन राइट, डैनी हस्टन, डेविड थ्यूलिस, कॉनी नील्सन और ऐलेना अनाया अन्य सहायक भूमिकाओं में नज़र आये हैं। 2016 की बैटमैन वर्सेस सुपरमैन: डॉन ऑफ जस्टिस के बाद, यह वंडर वूमन के चरित्र को दर्शाने वाली दूसरी लाइव एक्शन फिल्म है। वंडर वूमन में, अमेज़न की राजकुमारी डायना प्रथम विश्व युद्ध को रोकने का प्रयास करती है, यह मानते हुए कि यह युद्ध अमेज़ॅन के पुराने दुश्मन एरीस द्वारा शुरू किया गया है, जब एक अमेरिकी पायलट और जासूस स्टीव ट्रेवर दुर्घटनाग्रस्त होकर थेमिस्कीरा पर आ गिरा, और उसने इस युद्ध के बारे में अमेज़न वासियों को सूचित किया।
वंडर वूमन पर आधारित एक लाइव एक्शन फ़िल्म का विकास 1996 में शुरू हुआ, जब इवान रीटमैन इसके निर्माता और निर्देशक बनने को राज़ी हो गए थे। इसके बाद यह परियोजना कई वर्षों तक अधर में रही; जॉन कोहेन, टोड अल्कोट, और जोस व्हीडन किसी न किसी बिंदु पर इस परियोजना से जुड़े। 2010 में आख़िरकार वार्नर ब्रदर्स ने फ़िल्म की आधिकारिक घोषणा की, और 2015 में जेंकिन्स को इसे निर्देशित करने के लिए अनुबंधित किया गया। चरित्र निर्माण में विलियम मॉल्टन मार्स्टन की 1940 की कहानियों और जॉर्ज पेरेज़ की 1980 की कहानियों के साथ-साथ वंडर वूमन के न्यू 52 अवतार को भी प्रेरणास्त्रोत के रूप में माना गया। प्रिंसिपल फोटोग्राफी 21 नवंबर 2015 को यूनाइटेड किंगडम, फ्रांस और इटली में शुरू हुई, और फिर 9 मई 2016 को मार्स्टन की 123 वीं जयंती तक इसका फिल्मांकन समाप्त हो गया। नवंबर 2016 में फ़िल्म के कुछ अतिरिक्त दृश्य फिल्माए गए।
15 मई 2017 को शंघाई में वंडर वूमन का प्रीमियर आयोजित किया गया था, और फिर 2 जून 2017 को इसे 2डी, 3डी और आईमैक्स 3डी प्रारूपों में संयुक्त राज्य अमेरिका में रिलीज़ किया गया। फिल्म को समीक्षकों से काफी हद तक सकारात्मक समीक्षाऐं मिली, जिन्होंने इसकी दिशा, एक्शन सीक्वेंस, अभिनय और संगीत-स्कोर को काफी सराहा। फिल्म ने कई बॉक्स ऑफिस रिकॉर्ड सेट किए; यह संयुक्त राज्य अमेरिका में छठी सबसे ज्यादा कमाई करने वाली सुपरहीरो फिल्म और 22वीं सबसे ज्यादा घरेलू कमाई करने वाली फिल्म है। फ़िल्म ने दुनिया भर में 821 मिलियन डॉलर से अधिक की कमाई की, जिसने इसे 2017 की दसवीं सबसे ज्यादा कमाई करने वाली फिल्म बना दिया। फरवरी 2018 तक, रॉटेन टमेटोज़ की "बेस्ट सुपरहीरो मूवीज़ ऑफ़ ऑल टाइम" की सूची में इसे दूसरे स्थान पर सूचीबद्ध किया गया है, और अमेरिकन फिल्म इंस्टीट्यूट ने इसे वर्ष की शीर्ष 10 फिल्मों में से एक चुना। फिल्म को 23वें क्रिटिक्स चॉइस अवॉर्ड्स में तीन नामांकन प्राप्त हुए, जिनमे से इसने सर्वश्रेष्ठ एक्शन मूवी का पुरस्कार जीता भी था। फ़िल्म का एक सीक्वल, वंडर वूमन 1984 1 नवंबर 2019 को रिलीज होना प्रस्तावित है; यह जेंकिन्स द्वारा निर्देशित होगा और गैडट इसमें फिर अपनी भूमिका को दोहराएंगी।
वर्तमान पेरिस में, डायना प्रिंस को वेन एंटरप्राइजेज द्वारा भेजी गयी एक फोटोग्राफिक प्लेट मिलती है, जिसमे वह प्रथम विश्व युद्ध के दौरान चार लोगों के साथ खड़ी होती है। इस चित्र को देखकर वह अपने अतीत की स्मृतियों में गुम हो जाती है। 
रानी हिप्पोलीटा की बेटी, डायना का बचपन एक छिपे हुए द्वीप, थेमिस्कीरा पर बीता था, जो ज़्यूस द्वारा निर्मित मानव जाति की रक्षक योद्धा महिलाओं का घर था। हिप्पोलीटा ने बचपन में एक बार डायना को अमेज़न का इतिहास बताया था, कि कैसे ज़्यूस का पुत्र, एरीस, मानवता से ईर्ष्या करने लगा और इसका विनाश करने के लिए योजनाएं रचने लगा। जब अन्य देवताओं ने उसे रोकने का प्रयास किया, तो एरीस ने एक युद्ध में ज़्यूस को छोड़कर अन्य सभी देवताओं को मार डाला; और फिर घायल ज़्यूस ने अपनी बची हुई आखिरी शक्ति का प्रयोग कर एरीस को वापस जाने पर मजबूर कर दिया, और इस प्रक्रिया में वह वीरगति को प्राप्त हो गए। अपनी मृत्यु से पहले ज़्यूस ने भविष्य में एरीस की वापसी पर उससे मुक़ाबला करने के लिए अमेज़न द्वीप का निर्माण किया, और वहां महिलाओं की एक सेना संगठित कर उन्हें गोडकिलर नामक एक अस्त्र प्रदान किया।
यद्यपि हिप्पोलीटा प्रारंभ में डायना को अस्त्रविद्या और युद्धनीति में प्रशिक्षित करने के विरुद्ध थी, परन्तु डायना की ज़िद और उसकी बहन, एंटीप के समझने पर उसने अनिच्छा में एंटीप को डायना को प्रशिक्षण देने की अनुमति दे दी। 1917 में, डायना, जो अब एक जवान हो चुकी थी, ने अमेरिकी पायलट कैप्टन स्टीव ट्रेवर को बचाया, जिसका विमान थेमिस्कीरा तट पर दुर्घटनाग्रस्त हो गया था। द्वीप पर जल्दी ही एक जर्मन लाइट क्रूजर ने आक्रमण कर दिया, जो ट्रेवर का पीछा करता हुआ वहां आ धमका था। अमेज़न की योद्धाओं ने उस जहाज़ का मुकाबला कर उसे पराजित कर दिया, लेकिन डायना की तरफ आ रही एक गोली से उसे बचाने के लिए एंटीप ने अपने प्राणों को बलिदान कर दिया। अमेज़न के लोगों ने हेस्टिया के लासो की सहायता से स्टीव से पूछताछ की, जिससे उन्हें पता चला कि बाहरी दुनिया में एक महान युद्ध छिड़ा हुआ है, और ट्रेवर वास्तव में एक अमेरिकी जासूस है। 
उसने जर्मनी को मुख्य रसायनज्ञ इसाबेल मारू की एक नोटबुक चुरा ली है, जो जनरल एरिच लुडेन्डॉर्फ के आदेश के तहत तुर्क साम्राज्य में मस्टर्ड गैस नामक एक अस्त्र का निर्माण करने का प्रयास कर रही थी। एरिस को इस युद्ध के लिए ज़िम्मेदार मानकर डायना "गोडकिलर" तलवार, एक लासो और अपना कवच पहनकर स्टीव के साथ थेमिस्कीरा छोड़कर बाहरी दुनिया में चली जाती है। लंदन पहुंचकर, उन्होंने मारु की नोटबुक सुप्रीम वॉर काउन्सिल में पहुंचाई, जहां सर पैट्रिक मॉर्गन जर्मनी के साथ युद्धविराम पर बातचीत करने की कोशिश कर रहे थे। डायना मारू के नोटों का अनुवाद करती है और बताती है कि जर्मन पश्चिमी मोर्चे पर एक घातक गैस छोड़ने की योजना बना रहे हैं। उसके कमांडर द्वारा मना कर दिए जाने के बावजूद, स्टीव, सर पैट्रिक से प्राप्त गुप्त निधि के साथ, जासूस समीर, निशानेबाज़ चार्ली और स्मगलर चीफ की भर्ती करता है, ताकि वह जर्मनों को गैस छोड़ने से रोक सके। 
उनकी टीम बेल्जियम में युद्धक्षेत्र पर पहुंचती है। वहां पहुंचकर डायना नो मैन्स लैंड में अकेले घुस जाती है और दुश्मन के ठिकानों को तबाह कर देती है, जिससे अलाइड सेनाएं वेल्ड गांव को दुश्मनों से मुक्त कर पाती हैं। इस विजय पर टीम एक छोटा सा जश्न मनाती है, जबकि डायना और स्टीव एक दूसरे के और करीब आ जाते हैं। टीम को पता चलता है कि पास के जर्मन हाई कमांड में एक उत्सव आयोजित किया जाएगा। स्टीव और डायना अलग-अलग होकर उसमें घुसपैठ करते हैं, स्टीव का इरादा गैस का पता लगाने और इसे नष्ट करने का था, जबकि डायना लुडेन्डॉर्फ को मारने के लिए वहां गयी थी, जिसे वह एरीस मान रही थी, और उसे मार देने से युद्ध समाप्त हो जाएगा। स्टीव उसे अपने मिशन को खराब करने से रोकता है, लेकिन लुडेन्डॉर्फ को तब तक मौका मिल जाता है, और वह वेल्ड पर गैस छोड़ देता है, जिससे वहां के सभी निवासियों की मृत्यु हो जाती है। 
इस हादसे के लिए स्टीव को दोषी ठहराते हुए, डायना लुडेन्डॉर्फ को उस स्थान पर ले जाती है, जहां गैस को लंदन ले जाए जाने के लिए स्थित एक बॉम्बर विमान में लोड किया जा रहा होता है। डायना लुडेन्डॉर्फ से लड़कर उसे मार देती है, लेकिन उसकी मृत्यु से युद्ध पर कोई प्रभाव नहीं पड़ता, जिससे वह भ्रमित हो जाती है। तभी, सर पैट्रिक वहां आते है और डायना को बताते हैं कि वह ही वास्तव में एरीस हैं। एरीस डायना को बताता है कि हालांकि उसने लुडेन्डॉर्फ और मारू जैसे प्यादों का उपयोग कर समय समय पर मनुष्यों के विचारों और प्रेरणाओं में हस्तक्षेप किया है, लेकिन अंततः हिंसा का सहारा लेने का निर्णय मनुष्यों का अपना है, क्योंकि वे स्वाभाविक रूप से भ्रष्ट हैं। जब डायना "गॉडकिलर" तलवार से एरीस को मारने का प्रयास करती है, तो वह इसे नष्ट कर देता है, और फिर खुलासा करता है कि "गॉडकिलर" कोई अस्त्र नहीं, बल्कि डायना स्वयं है, जो वास्तव में ज़्यूस और हिप्पोलिटा की पुत्री है।
एरीस डायना को पृथ्वी को स्वर्ग के समान बनाने के लिए मानव जाति को नष्ट करने में मदद करने का अनुरोध करता है, जिसे वह अस्वीकार कर देती है। दूसरी ओर, उन दोनों की लड़ाई के दौरान, स्टीव की टीम मारू की प्रयोगशाला को नष्ट कर देती है। स्टीव गैस से भरे बॉम्बर विमान को हाइजैक कर उड़ा ले जाता है, और एक सुरक्षित ऊंचाई पर पहुंचकर उसमें विस्फोट कर देता है, जिससे सारी गैस नष्ट हो जाती है। इस प्रक्रिया में स्टीव की भी मृत्यु हो जाती है, जिससे डायना क्रोधित तथा दुखी हो जाती है। इसी का फायदा उठाकर एरीस मारु को स्टीव के मृत्यु के लिए ज़िम्मेदार बताकर उसे मारने के लिए डायना को भड़काने का प्रयास करता है, लेकिन स्टीव के साथ उसके अनुभवों के आधार पर डायना इस निर्णय पर पहुँचती है कि मनुष्यों के भीतर अभी भी अच्छाई है। वह मारू को छोड़ देती है, और एरीस की ही बिजली का प्रयोग कर उसे मार देती है। इससे युद्ध समाप्त हो जाता है, और टीम युद्ध के अंत का जश्न मनाती है।
इसके बाद फ़िल्म वर्तमान समय में लौट आती है, जहाँ डायना ब्रूस वेन को उसकी और स्टीव की इस फोटोग्राफिक प्लेट के लिए धन्यवाद देने के लिए एक ईमेल भेजती है, और दुनिया के पक्ष में लड़ने के लिए हमेशा तैयार रहने के अपने मिशन की पुष्टि करती है।
उपरोक्त पात्रों के अतिरिक्त सईद तेगमोवी, इवेन ब्रेमर तथा यूजीन ब्रेव रॉक क्रमशः समीर, चार्ली और चीफ नैपी की भूमिका में दिखे, जो स्टीव की टीम के सदस्य थे। लूसी डेविस ने स्टीव की सेक्रेटरी एट्टा कैंडी की भूमिका निभाई, जो डायना की मित्र बनी। लिसा लोवेन कॉंगस्ली, माईलिंग एनजी, फ्लोरेंस कसुंबा, मेडलेन वल बैनर, हेले जेन वार्न्स और एन वोल्फ ने क्रमशः मेनलिपे, ओराना, अकंथा, एगेरिया, एला और आर्टेमिस की भूमिका निभाई, जो सभी अमेज़न वासी थे। जेम्स कॉस्मो फील्ड मार्शल हैग के रूप में, स्टीफन रोडरी कर्नल डर्नेल के रूप में, और डच सुपरमॉडल डौट्ज़न क्रॉस अमेज़ॅन वेनेलिया के रूप में नज़र आये। सामंथा जो को अमेज़ोनियन यूबोआ की भूमिका के लिए चुना गया। उन्होंने पहले मैन ऑफ स्टील में क्रिप्टोनियन कार-वेक्स की भूमिका निभाई थी। अभिनेता बेन एफ्लेक ने पिछली डीसीईयू फिल्मों से अपने ब्रूस वेन चरित्र को दोहराया। ज़ैक स्नायडर भी एक अज्ञात सैनिक के रूप में फिल्म में एक संक्षिप्त विशेष उपस्थिति में नज़र आये।
इसका विकास 1996 से शुरू हुआ था। जिसमें इवान रेट्मन इसके निर्माता और संभावित निर्देशक के रूप में जुड़े थे। लेकिन तीन वर्षों के बाद इसमें जॉन कोहेन जुड़ गए, जो इसे जोएल सिल्वर के लिए बना रहे थे, और सैंड्रा बुलक को वंडर वूमन की भूमिका के लिए लेना चाहते थे। 2001 तक, टोड अल्कोट को इसकी पटकथा लिखने का काम सौंप दिया गया था, और इसका निर्माण सिल्वर पिक्चर्स के बैनर तले होना था। उस समय, मारिया केरी और कैथरीन जेता-जोन्स जैसे कलाकारों के वंडर वूमन की भूमिका में होने की भी अफवाह उड़ी थी। हालांकि, लियोनार्ड गोल्डबर्ग ने बुलक को लेने पर ज़ोर दिया, जिन्होंने कहा कि उनसे इस भूमिका के लिए संपर्क किया गया था। इसके अलावा, पहलवान चेना ने भी वंडर वूमन की भूमिका निभाने में रुचि व्यक्त की। ज़ेना: वारियर प्रिंसेस की अभिनेत्री लुसी लॉलेस के नाम पर भी विचार किया जा रहा था, हालांकि उन्होंने कहा कि अगर वंडर वूमन को "दोषपूर्ण नायक" के रूप में चित्रित किया गया होता, तो वह इस परियोजना में अधिक दिलचस्पी लेती। अगले वर्षों में अल्कोट, कोहेन, बेकी जॉनस्टन और फिलिप लेवेन्स समेत कई लेखकों ने फ़िल्म की पटकथा के लिए कई ड्राफ्ट लिखे, और फिर अगस्त 2003 तक, लेवेन्स के स्थान पर पटकथा लेखक लेता कलोग्रिडिस को चुना जा चुका था।
मार्च 2005 में वार्नर ब्रदर्स और सिल्वर पिक्चर्स ने घोषणा की कि जोस व्हीडन इस फिल्म को लिखेंगे और निर्देशित करेंगे, और उनका वेतन लगभग $2 से $3 मिलियन के मध्य होगा। चूंकि व्हीडन उस समय फ़िल्म सेरेनिटी का निर्देशन कर रहे थे, और वंडर वूमन की पृष्ठभूमि के बारे में जानने के लिए उन्हें कुछ समय चाहिए था, इसलिए उन्होंने 2005 के अंत तक पटकथा पर काम शुरू नहीं किया था। अपनी पटकथा के शुरुआती ड्राफ्टों में व्हीडन ने स्टीव ट्रेवर को कथावाचक के रूप में शामिल किया था, जो डायना और उसकी मां के बीच एक भयंकर लड़ाई का कारण बनता है, और डायना के थेमिस्कीरा द्वीप छोड़ने के बाद आधुनिक दुनिया में असहाय हो चुकी डायना का बार बार बचाव करता है। हालांकि, व्हीडन अपनी पटकथा के अंतिम संस्करण को पूरा नहीं कर पाए, और फिर 2007 में उन्होंने इस परियोजना को छोड़ दिया।
यद्यपि व्हीडन ने मई 2005 में कहा था कि वह स्क्रिप्ट समाप्त होने तक वंडर वूमन के लिए किसी अभिनेत्री को नहीं चुनेंगे, लेकिन केट बेकिन्सेल कुछ समय बाद फ़िल्म से जुड़ गयी थी। हालांकि 2010 में, व्हीडन ने स्वीकार किया कि उनके दिमाग में इस भूमिका के लिए एक अभिनेत्री हैं, जब उन्होंने कहा कि "वंडर वूमन मूल रूप से एंजेलिना जोली थी।" कुछ साल बाद मई 2017 में, इंडी ग्राउंड फिल्म्स ने व्हीडन की पटकथा एक संस्करण ऑनलाइन लीक कर दिया। पैटी जेनकिंस के फिल्म के संस्करण के रिलीज के कुछ ही समय बाद, जून 2017 में सोशल मीडिया पर लोगों ने इस पटकथा पर नकारात्मक प्रतिक्रियाऐं व्यक्त की थी। जब जेनकिंस से जून 2017 में एक साक्षात्कार में इस पटकथा के बारे में पूछा गया, तो उन्होंने कहा कि उन्होंने इसे नहीं पढ़ा है और व्हीडन "अब डीसी यूनिवर्स में हैं, और मुझे नहीं लगता कि वहां जाने की कोई ज़रूरत है यह जैसा था, वैसा था। मैं भाग्यशाली हूं कि मुझे यह करने के लिए मिला है। लेकिन मुझे नहीं लगता कि उन्होंने जो किया होता, या मैंने जो किया, इन दोनों की तुलना करने में कोई फायदा है।"
वंडर वूमन से व्हीडन के प्रस्थान से एक दिन पहले, वार्नर ब्रदर्स और सिल्वर पिक्चर्स ने मैथ्यू जेनिसन और ब्रेंट स्ट्रिकलैंड द्वारा लिखी गई फिल्म के लिए एक विशिष्ट पटकथा खरीदी। द्वितीय विश्व युद्ध के दौरान सेट इस पटकथा ने सिल्वर पिक्चर्स के अधिकारियों को प्रभावित किया। हालांकि, सिल्वर ने कहा कि उन्होंने पटकथा इसलिए खरीदी है, क्योंकि वह अधिकारों को वापस नहीं लेना चाहते थे; जबकि स्क्रिप्ट को अच्छे विचार थे, लेकिन सिल्वर वाले नहीं चाहते थे कि वंडर वूमन एक पीरियड फिल्म हो। अप्रैल 2008 तक, सिल्वर ने जेनिसन और स्ट्रिकलैंड को समकालीन समय में सेट एक नयी स्क्रिप्ट सेट लिखने का काम दिया जो वंडर वूमन की उत्पत्ति पर आधारित ना होकर पैराडाइज द्वीप के इतिहास के बारे में हो। नवंबर 2008 में, गायिका बियॉन्से ने डीसी कॉमिक्स और वार्नर ब्रदर्स के प्रतिनिधियों से मुलाकात कर वंडर वुमन की भूमिका निभाने में रूचि व्यक्त की।
2010 में वार्नर ब्रदर्स ने पुष्टि की कि डीसी कॉमिक्स के अन्य सुपरहीरो द फ्लैश एवं एक्वामैन के साथ-साथ वंडर वूमन पर आधारित एक फिल्म भी विकास में थी। जून 2013 तक एकल फिल्म के लिए वंडर वूमन और एक्वामैन, दोनों पर अभी भी विचार हो रहा था। डीसी के चीफ डायने नेल्सन ने कहा कि वंडर वूमन ", जब से हमने फिल्म निर्माण शुरू किया है, डीसी और वार्नर ब्रदर्स की शीर्ष तीन प्राथमिकताओं में से एक है, और इसलिए हम अभी भी कोशिश कर रहे हैं, लेकिन उसके चरित्र को ढालना मुश्किल है।" 5 अक्टूबर 2013 को, डब्ल्यूबी चेयरमैन केविन तुजीहारा ने कहा कि वह वंडर वूमन पर एक फिल्म या टीवी कार्यक्रम हर हाल में बनाना चाहते हैं। इसके तुरंत बाद, पॉल फेग ने कहा कि उन्होंने स्टूडियो को वंडर वूमन के लिए एक्शन-कॉमेडी फिल्म बनाने का विचार दिया था। स्टूडियो ने भी तुरंत फिल्म निर्देशित करने के लिए महिला निर्देशकों की खोज शुरू कर दी। मिशेल मैकलेरन स्टूडियो की प्रारंभिक पसंद थीं, और उन्होंने भी शुरुआत में इस परियोजना में रूचि दिखाई थी, लेकिन अंततः उन्होंने रचनात्मक मतभेदों के कारण परियोजना छोड़ दी।
2015 में पैटी जेंकिन्स के सामने वंडर वूमन को निर्देशित करने का प्रस्ताव रखा गया, जिसे उन्होंने स्वीकार कर लिया। इस बार फिल्म की पटकथा एलन हेनबर्ग द्वारा लिखी जानी थी, जो हेनबर्ग, ज़ैक स्नायडर, जॉफ जोंस और जेसन फूक्स द्वारा सह-लिखित एक कहानी पर आधारित थी। वंडर वूमन के इस संस्करण के बारे में, गैडट ने कहा कि, 
लंबे समय तक, लोगों यह ही नहीं समझ पाए थे कि कहानी का दृष्टिकोण क्या रखें। जब पैटी और मेरे बीच इस चरित्र की रचना के बारे में बातचीत हुई, तो हमें एहसास हुआ कि डायना एक सामान्य भी महिला हो सकती है, जिसके आदर्श उच्च हैं, लेकिन फिर भी, है वह एक महिला ही। वह संवेदनशील हो सकती है। वह स्मार्ट और स्वतंत्र और भावनात्मक है। वह भ्रमित हो सकती है। वह अपना आत्मविश्वास खो सकती है। फिर उस आत्मविश्वास को वापस पा सकती है। वह कुछ भी हो सकती है। उसके पास भी एक मानव हृदय है।
बाद में इस फ़िल्म को 2016 की बैटमैन वर्सेज सुपरमैन: डॉन ऑफ जस्टिस के प्रीक्वेल के रूप में बनाया गया, जिसमें वंडर वूमन को 1910 के दशक में और प्रथम विश्व युद्ध के समय में सेट किया गया । कहानी के विकास के लिए जेनकिंस ने 1940 के दशक में चरित्र के निर्माता विलियम मौल्टन मार्स्टन की कहानियों को, और 1980 के दशक में जॉर्ज पेरेज़ की मौलिक कहानियों को श्रेय दिया जिसमें उन्होंने चरित्र का आधुनिकीकरण किया था। इसके अलावा, यह चरित्र डीसी कॉमिक्स के द न्यू 52 रीबूट में हुए परिवर्तन के कुछ पहलुओं का भी पालन करता है, जिनके अनुसार डायना अब ज़्यूस की बेटी है। जेंकिन्स ने रिचर्ड डोनर की सुपरमैन को अपनी प्रेरणा के रूप में उद्धृत किया।
