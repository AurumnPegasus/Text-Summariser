बेतला राष्ट्रीय उद्यान झारखंड प्रान्त के लातेहार और पलामू जिला के जंगलो में विस्तृत है।
पलामू व्याघ्र आरक्षित वन झारखंड के छोटा नागपुर पठार के लातेहर जिले में स्थित है। यह 1974 में बाघ परियोजना के अंतर्गत गठित प्रथम 9 बाघ आरक्षों में से एक है। पलामू व्याघ्र आरक्ष 1,026 वर्ग किलोमीटर क्षेत्र में फैला हुआ है, जिसमें पलामू वन्यजीव अभयारण्य का क्षेत्रफल 980 वर्ग किलोमीटर है। अभयारण्य के कोर क्षेत्र 226 वर्ग किलोमीटर को बेतला राष्ट्रीय उद्यान के रूप में अधिसूचित किया गया है। पलामू आरक्ष के मुख्य आकर्षणों में शामिल हैं बाघ, हाथी, तेंदुआ, गौर, सांभर और चीतल।
पलामू ऐतिहासिक दृष्टि से भी महत्वपूर्ण है। सन 1857 की क्रांति में पलामू ने अहम भूमिका निभाई थी। चेरो राजाओं द्वारा निर्मित दो किलों के खंडहर पलामू व्याघ्र आरक्ष में विद्यमान हैं। पलामू में कई प्रकार के वन पाए जाते हैं, जैसे शुष्क मिश्रित वन, साल के वन और बांस के झुरमुट, जिनमें सैकड़ों वन्य जीव रहते हैं। पलामू के वन तीन नदियों के जलग्रहण क्षेत्र को सुरक्षा प्रदान करते हैं। ये नदियां हैं उत्तर कोयल औरंगा और बूढ़ा। 200 से अधिक गांव पलामू व्याघ्र आरक्ष पर आर्थिक दृष्टि से निर्भर हैं। इन गांवों की मुख्य आबादी जनजातीय है। इन गांवों में लगभग 1,00,000 लोग रहते हैं। पलामू के खूबसूरत वन, घाटियां और पहाड़ियां तथा वहां के शानदार जीव-जंतु बड़ी संख्या में पर्यटकों को आकर्षित करते हैं।
पलामू में वैज्ञानिक संरक्षण प्रयासों का इतिहास काफी लंबा है। देश में बाघों की गणना पहली बार पलामू में ही सन 1932 को हुई थी।
पलामू की प्रथम प्रबंध योजना भारतीय वन सेवा के श्री बी. एन. सिन्हा ने तैयार की। आप उस समय रांची कार्यालय में दक्षिणी अंचल के योजना अधिकारी के पद पर कार्य कर रहे थे।इस योजना के प्रमुख उद्देश्य थे जल-स्रोतों का विकास, अवैध शिकार की रोकथाम, जंगल में मवेशियों की चराई नियंत्रित करना, अग्नि सुरक्षा प्रबंध और आरक्ष के लिए बेहतर संरचनात्मक सुविधाएं प्राप्त करना।
यह श्री आर. सी. सहाय, तत्कालीन क्षेत्र निदेशक, पलामू आरक्ष, द्वारा तैयार की गई। इसकी कालावधि 1987-88 से 1996-97 तक थी। इस योजना के उद्देश्यों में शामिल थे, वैज्ञानिक, आर्थिक, सांस्कृतिक एवं पारिस्थितिकीय संतुलन हेतु बाघ और अन्य वन्य जंतुओं और आरक्ष के पेड़-पौधों की उपयुक्त संख्या बनाए रखना। इस योजना के दौरान आरक्ष में चौमुखी प्रगति देखी गई। पानी के मामले में आरक्ष लगभग आत्मनिर्भर हो गया। कोर क्षेत्र में चराई और मानव-जनित आग को सफलतापूर्वक नियंत्रित किया गया। जहां भी खरपतवार हटाए गए, वहां साल और खैर का सफल पुनरुत्पादन हुआ। जंगली जानवरों की संख्या भी बढ़ी। पालतू पशुओं के टीकाकरण पर काफी ध्यान दिया गया, विशेषकर मुंह-खुर रोग के विरुद्ध। इसके कारण इस भयंकर बीमारी के कारण गौरों के मरने की घटनाएं नियंत्रित हुईं। शाकाहारी प्राणियों और बाघ की गणना नियमित रूप से होती रही।
पलामू जैविक विविधता की दृष्टि से अत्यंत समृद्ध है। पलामू में हैं :
पलामू के इस विविध जीव-समुदाय को सहारा देने के लिए वहां वास-स्थलों और पारिस्थितिक तंत्रों की पर्याप्त विविधता है।
भारत में पाए जानेवाले लगभग सभी बड़े स्तनधारी प्राणी, मसलन बाघ, हाथी, गौर, तेंदुआ, सोन कुत्ता, सांभर और तेंदुआ पलामू में विद्यमान हैं। कुल मिलाकर पलामू में स्तनधारियों की 47 जातियां हैं। इनमें से कुछ प्रमुख स्तनधारियों के बारे में 
पलामू जैसे किसी वन के सबसे आकर्षक एवं रंगबिरंगे निवासी पक्षी ही होते हैं। पलामू में 174 प्रकार के पक्षी हैं। इनमें शामिल हैं डोगरा चील, शिकरा आदि शिकारी पक्षी, मोर, तीतर, लाल जंगली मुर्गी जैसे जमीन पर रहनेवाले पक्षी, छपका, उल्लू, चुगद आदि रात्रिचर पक्षी, जलमोर, बगुले आदि जलपक्षी। कुछ अन्य सुंदर पक्षियों में शामिल हैं दूधराज, धनेश, किलकिला और कोयल। कोयल झारखंड का प्रतीक पक्षी है।पलामू के पक्षियों की पूर्ण सूची
महासागरों में जीवन का उद्भव होने के बाद पृथ्वी के स्थल भागों को आबाद करनेवाले प्रथम जीवों में सरीसृप हैं। इसमें उन्हें मदद मिली उनकी शुष्क शल्कदार चमड़ी, कड़े खोलवाले अंडे जिन्हें जलीय परिवेश में रखना आवश्यक न था और मजबूत पैरों से, जिनकी सहायता से वे जमीन पर चल सकते थे। पक्षियों और स्तनधारियों के विकास के पश्चात सरीसृपों का पराभव शुरू हो गया। आज डायनोसोर जैसे विशालकाय सरीसृप विलुप्त हो चुके हैं। फिर भी पृथ्वी में 4,000 से अधिक प्रकार के सरीसृप पाए जाते हैं।सरीसृपों के पांच मुख्य प्रकार होते हैं – छिपकली, सांप, मगर, कछुए और टुआटारा।पलामू के प्रमुख सरीसृपों में शामिल है अजगर, जो पलामू के वनों का सबसे बड़ा सरीसृप है। वह लंबाई में 10 मीटर से भी अधिक हो सकता है। वह एक विषहीन सर्प है जो अपने शिकारों को कुंडलियों में भींचकर उनका दम घोंटकर मारता है। अजगर सामान्यतः चूहे आदि छोटे प्राणियों का शिकार करता है, परंतु वह चीतलों के छौने, सूअरों के बच्चे आदि बड़े प्राणियों को मारने में भी सक्षम है।पलामू के विषैले सर्पों में शामिल हैं करैत, नाग और दबोइया।पलामू में कई प्रकार की छिपकलियां भी पाई जाती हैं, जिनमें से सबसे बड़ी गोह है जो मरे हुए जानवरों का अवशेष भी खाती है और खुद भी छोटे जीवों का शिकार करती है।पलामू के सरीसृपों की सूची
पेड़-पौधों की दृष्टि से पलामू अत्यंत समृद्ध है। यहां लगभग 970 प्रकार के पेड़-पौधे हैं, जिनमें शामिल हैं 139 जड़ी-बूटियां। पलामू के प्रमुख वनस्पतियों में शामिल हैं साल, पलाश, महुआ, आम, आंवला और बांस। बांस हाथी और गौर समेत अनेक तृणभक्षियों का मुख्य आहार है।
साल झारखंड राज्य का प्रतीक वृक्ष है। झारखंड राज्य का प्रतीक पुष्प पलाश है। पलाश गर्मियों में फूलता है और तब उसके बड़े आकार के लाल फूलों से सारा जंगल लाल हो उठता है, मानो जंगल में आग लग गई हो। इसीलिए पलाश को जंगल की ज्वाला के नाम से भी जाना जाता है। उसके अन्य नाम हैं टेसू और ढाक।
पलामू में निम्नलिखित प्रकार के वन पाए जाते हैं:
पहाड़ियों की खुली चोटियों में और पहाड़ों के दक्षिण और पश्चिम भागों में जहां कम बारिश होती है, ऐसे पेड़-पौधे पाए जाते हैं जो शुष्क जलवायु को बर्दाश्त कर सकते हैं। मैदानों में बेल वृक्ष के वन हैं। इन वनों में अन्य प्रकार के वृक्ष कम ही होते हैं। यह झूम खेती के कारण है। इन मिश्रित वनों में साल के पेड़ लगभग नहीं होते। चूंकि पेड़ों की डालें बार-बार काटी जाती हैं और अति चराई और आग का खतरा बराबर बना रहता है, इसलिए पेड़ बौने और मुड़े-तुड़े होते हैं और उनकी ऊंचाई 6-7 मीटर से अधिक नहीं होती।
तीन प्रकार के साल वन पलामू में मौजूद हैं।
मैदानों, नीची पहाड़ियों और पहाड़ों के पूर्वी और उत्तरी भागों में मिलते हैं। यद्यपि इन वनों में साल वृक्ष का आधिपत्य है, फिर भी वृक्ष 25 मीटर से अधिक ऊंचाई नहीं प्राप्त करते।
पहाड़ों की निचली ढलानों, विशेषकर कोयल नदी के दक्षिण में स्थित बरेसांद वनखंड की घाटियों में मिलते हैं। इन वनों में साल अच्छी तरह बढ़ता है और 35 मीटर से अधिक ऊंचा होता है। इन वनों के बीच में जगह-जगह खाली स्थान नजर आते हैं। यहां पहले खेत हुआ करते थे।
नेत्रहाट पठार में 1,000 मीटर की ऊंचाई पर मिलता है। यहां केवल साल वृक्षों के विस्तृत वन हैं। यह वन मूल वन के काटे जाने के बाद उग आया वन है।
इस प्रकार के वन घाटियों के निचले भागों और बड़ी नदियों के मोड़ों के पासवाले समतल इलाकों में मिलते हैं। यहां सब मिट्टी में अतिरिक्त नमी रहती है जो गर्मियों के दिनों भी बनी रहती है। यहां वृक्षों की घटा पूर्ण होती है इसलिए जमीन तक अधिक रोशनी नहीं पहुंचती, जिससे जमीन पर घास कम होती है।
