गामा ध्रुवमत्स्य, जिसका बायर नाम "गामा उर्साए माइनोरिस" है, ध्रुवमत्स्य तारामंडल में स्थित एक तारा है। यह पृथ्वी से लगभग 480 प्रकाश वर्ष की दूरी पर है और पृथ्वी से देखी गई इसकी चमक लगभग +3.03 मैग्नीट्यूड पर मापी गई है।
गामा ध्रुवमत्स्य तारे को अंग्रेज़ी में कभी-कभी "फ़रकाड" भी कहते हैं। यह नाम अरबी के "फ़रक़द" शब्द से लिया गया है, जिसका अर्थ " बछड़ा" है। इस नाम में 'क़' के उच्चारण पर ध्यान दें क्योंकि यह 'क' से ज़रा भिन्न है।
गामा ध्रुवमत्स्य एक A3 Ib श्रेणी का दानव तारा है। इसकी निहित चमक सूरज की 1,100 गुना है। इसका द्रव्यमान हमारे सूरज के द्रव्यमान का लगभग 4 गुना और व्यास हमारे सूरज के व्यास का 15 गुना है। इसकी सतह का अनुमानित तापमान लगभग 8,600 कैल्विन है। यह एक परिवर्ती तारा है जिसकी चमक समय के साथ ज़रा-बहुत ऊपर-नीचे होती रहती है।
