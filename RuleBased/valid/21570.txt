रुतोग ज़िला तिब्बत का एक ज़िला है जो उस देश के पश्चिमी हिस्से में भारत की सीमा के साथ स्थित है। तिब्बत पर चीन का क़ब्ज़ा होने के बाद यह चीनी प्रशासनिक प्रणाली में तिब्बत स्वशासित प्रदेश के न्गारी विभाग में पड़ता है। रुतोग ज़िले की राजधानी रुतोग शहर है जो तिब्बत की राजधानी ल्हासा से 1,140 किमी पश्चिम-पश्चिमोत्तर में पड़ता है। 
रुतोग ज़िला अक्साई चिन क्षेत्र से लगा हुआ है, जिसे भारत अपना इलाक़ा मानता है लेकिन जिसपर चीन का नियंत्रण है और जिसपर 1962 में भारत-चीन युद्ध छिड़ा था। चीनी राष्ट्रीय राजमार्ग 219, जो अक्साई चिन क्षेत्र से गुज़रता हुआ शिंजियांग को तिब्बत से जोड़ता है, 340 किमी की दूरी रुतोग ज़िले में तय करता है।
रुतोग ज़िला मार्च 1961 में स्थापित किया गया था। इसका क्षेत्रफल विशाल है - लगभग 74,500 वर्ग किमी, जो भारत के झारखंड राज्य के लगभग बराबर है, लेकिन इसकी कुल आबादी सन् 2003 में केवल 6,300 थी।
रुतोग शहर
