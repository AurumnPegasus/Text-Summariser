आरागोन स्पेन के पूर्वोत्तरी भाग में स्थित एक स्वायत्त समुदाय है। स्वायत्त समुदाय स्पेन का सबसे उच्च-स्तरीय प्रशासनिक विभाग होता है और लगभग भारत के राज्यों के बराबर होता है। इसमें तीन प्रान्त सम्मिलित हैं: उएस्का, सारागोसा और तेरुएल। इसकी राजधानी सारागोसा है।
आरागोन के उत्तरी प्रान्त, उएस्का, की सीमाएँ फ़्रान्स से लगती हैं और यह प्रान्त पीरीनी पर्वतों के मध्य भाग में स्थित है। आरागोन के भूमि बहुत विविध है। स्थाई हिमानियों से लेकर हरित वादियाँ, घास के मैदान और बाग़, इत्यादि सभी इस क्षेत्र में मिलते हैं। इनके अतिरिक्त इसके मध्य निचले हिस्से में शुष्क स्तेपी जैसा इलाक़ा भी विस्तृत है। पीरीनी शृंखला का सबसे ऊँचा पहाड़, आनेतो, भी इसी प्रदेश में स्थित है। स्पेन की सबसे अधिक जलमात्रा वाली नदी, एब्रो नदी, भी आरागोन के सारागोसा प्रान्त से पूर्व-पश्चिम दिशा में गुज़रती है।
