रामदास गौड़ स्वतंत्रता सेनानी, हिन्दी लेखक तथा विज्ञान परिषद के संस्थापकों में से एक थे।
श्री रामदास गौड़ का जन्म सन् 1881 में जौनपुर में हुआ था। आपकी प्रारंम्भिक शिक्षा जौनपुर व वाराणसी में हुई। 1907 में म्योर सेन्ट्र्रल कॉलेज से आपने बी0 ए0 की पढाई की। आप सेन्ट्र्रल हिन्दू कॉलेज में रसायन के सहायक अध्यापक रहे। 1908 से 1910 तक कायस्थ पाठशाला प्रयाग में रसायन के अध्यापक रहे। रसायन से एम0 एस0 सी0 करके आप प्रयाग विश्वविद्यालय में रसायन के डिमांस्ट्रेटर भी रहे। 1918 में आप काशी हिन्दू विश्वविद्यालय में प्रोफेसर रहे परन्तु 1921 में असहयोग आन्दोलन के दौरान नौकरी छोड़ दी। आप कांग्रेस की प्रान्तीय समिति के सदस्य तथा हिन्दी साहित्य सम्मेलन की स्थायी समिति के भी सदस्य रहे। डेढ़ वर्ष तक आप जेल में भी रहे। 
आपने 23 पुस्तकें लिखीं तथा 200 से अधिक लेख लिखे। आपके 'विज्ञान हस्तामलक' को 1936 में मंगला प्रसाद पुरस्कार प्रदान किया गया। 1913 में आपने विज्ञान परिषद की स्थापना की। 1933-1937 तक आप 'विज्ञान' पत्रिका के संपादक रहे तथा 1915-1916 तक परिषद के प्रधानमंत्री रहे। आप 'लिविंग एन्साइक्लोपीडिया' के नाम से प्रसिद्ध थे। 13 सितम्बर 1938 को आपका निधन हो गया। 
