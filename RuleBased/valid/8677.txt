लाल गलियारा भारत के पूर्वी भाग का एक क्षेत्र है जहाँ नक्सलवादी उग्रवादी संगठन सक्रीय हैं। आंध्र प्रदेश, छत्तीसगढ़, उड़ीसा, झारखंड, मध्य प्रदेश, पश्चिम बंगाल और उत्तर प्रदेश के कुछ भागों पर विस्तृत इस क्षेत्र में आधुनिक भारत के सबसे ऊँचे निरक्षरता, निर्धनता और अतिजनसंख्या के दर मिलते हैं। भारतीय सरकारी स्रोतों के अनुसार जुलाई 2011 में 83 ज़िले इस लाल गलियारे में आते थे।
लाल गलियारे के क्षेत्रों की अर्थव्यवस्था अक्सर कृषि जैसे प्राथमिक व्यवसायों पर ही टिकी होती है और उसमें विविधता नहीं होती। किसी-किसी इलाक़े में खनिकर्म और वन-सम्पदा से सम्बंधित व्यवसाय भी चलते हैं, लेकिन उद्योग और अन्य विकसित कार्य नहीं हैं। यह अविकसित अर्थव्यवस्था इस क्षेत्र की तेज़ी से बढ़ती आबादी का पोषण करने में अक्षम है। इसके बावजूद इस क्षेत्र में भारत की प्राकृतिक सम्पदा का एक बड़ा भाग स्थित है, मसलन उड़ीसा में 'भारत का 60% बॉ​क्साइट, 25% कोयला, 28% लौह खनिज​, 92% निकल और 28% मैन्गनीज़​ स्थित है'।
