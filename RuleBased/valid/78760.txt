सुनील गावस्कर भारत के पूर्व अंतरराष्ट्रीय क्रिकेट खिलाड़ी और कप्तान हैं। उन्होंने अपने 16 वर्ष के खेल-जीवन में अन्तरराष्ट्रीय स्तर पर 35 शतक बनाये। क्रिकेट इतिहास के महानतम सलामी बल्लेबाजों में से एक के रूप में पहचाने जाने वाले गावस्कर ने 125 टेस्ट मैचों में 10,122 रन बनाये। वो टेस्ट क्रिकेट में 10,000 रन बनाने वाले प्रथम बल्लेबाज हैं और यह कीर्तिमान तब तक उनके नाम रहा जब तक एलन बौर्डर ने इससे अधिक रन नहीं बनाये। गावस्कर का 34 शतक लगाने का कीर्तिमान लगभग 2 दशक तक उनके नाम ही रहा। दिसम्बर 2005 में सचिन तेंदुलकर ने अधिक शतक बनाकर यह कीर्तिमान अपने नाम किया। उन्हें वर्ष 1971 के इंडियन क्रिकेट क्रिकेटर ऑफ़ द इयर सम्मान दिया और वर्ष 1980 में विस्डन क्रिकेटर ऑफ़ द इयर के लिए चुने गये खिलाड़ियों में से एक थे। फरवरी 2012 में अंतरराष्ट्रीय क्रिकेट परिषद ने उन्हें आईसीसी क्रिकेट हॉल ऑफ़ फेम के लिए चुना। सन् 2013 के अन्त तक टेस्ट क्रिकेट में भारतीय खिलाड़ियों में सचिन तेंदुलकर और राहुल द्रविड़ के बाद वो सबसे अधिक रन बनाने वाले खिलाड़ी हैं।
उन्होंने मार्च 1971 में वेस्टइंडीज़ के विरुद्ध टेस्ट क्रिकेट में पदार्पण किया। गावस्कर ने अपना प्रथम शतक उसी शृंखला के तीसरे मैच में बनाया। क्वींस पार्क ओवल में अन्तिम मैच में उन्होंने दोनों पारियों में 124 और 220 रन बनाते हुए शतक लगाये। ऐसा असाधारण कार्य करने वाले वो द्वितीय भारतीय खिलाड़ी बने। दिसम्बर 1978 में वेस्टइंडीज़ के खिलाफ मैच की पारियों में 107 और नाबाद 182 रन बनाकर वो टेस्ट क्रिकेट की दोनो पारियों में तीन बार शतक बनाने वाले प्रथम खिलाड़ी बने। गावस्कर की टेस्ट क्रिकेट में उच्चतम रन संख्या नाबाद 236 है, यह उच्चतम मान उन्होंने 1983 में चेन्नई में प्राप्त किया। यह उस समय का एक भारतीय कीर्तिमान था। उन्होंने एक टेस्ट मैच पारी में 150 या उससे अधिक रन 12 अवसरों पर बनाये। गावस्कर वेस्टइंडीज़ और ऑस्ट्रेलिया के खिलाफ सबसे सफल रहे जिनके विरुद्ध क्रमशः 13 और 8 शतक लगाये।
गावस्कर ने 1974 में अपना एकदिवसीय अंतर्राष्ट्रीय पदार्पण इंग्लैण्ड के विरुद्ध हेडिंग्ले स्टेडियम में किया। टेस्ट के विपरीत उनका एकदिवसीय जीवन कम शानदार रनों वाला रहा जिसमें उन्होंने 35.13 के औसत के साथ 3,092 रन बनाये। गावस्कर का एकमात्र एकदिवसीय शतक 1987 के विश्वकप में न्यूज़ीलैंड के विरुद्ध है; यह उनका एकदिवसीय से सन्यास के अन्तिम से पहला मैच था। इस मैच में उन्होंने 88 गेंदों पर 103 रन बनाये; उनके इस प्रदर्शन ने मैच में भारत की जीत सुनिश्चित की, जिससे उन्हें मैन ऑफ द मैच का पुरस्कार मिला।

टिप्पणी: अन्तरराष्ट्रीय क्रिकेट में वर्तमान में खेल रहे खिलाड़ियों के नामों को तीरछे अक्षरों में दिखाया गया है।
