सूरत थानी दक्षिणी थाईलैंड में स्थित सूरत थानी प्रान्त के अम्फोए म्युआंग सूरत थानी ज़िले का एक नगर है। यह थाईलैंड की राजधानी बैंकॉक से 651 कि॰मी॰ दक्षिण में स्थित है। यह सूरत थानी प्रान्त की राजधानी भी है। 2009 की जनगणना अनुसार नगर की जनसंख्या 128,179 है तथा क्षेत्रफल 68.97 वर्ग कि॰ मी॰ है। नगर का जनघनत्व 1,858.47 प्रति वर्ग कि॰ मी॰ है।
यह नगर थाईलैंड की खाड़ी के किनारे तापी नदी के मुहाने पर बसा है। यहाँ पर कोई मुख्य पर्यटक आकर्षण केन्द्र नहीं हैं। यहाँ पर क्षेत्रीय वाणिज्यिक केन्द्र है जहाँ से रबर और नारियल का व्यापार होता है।
नगर को यहाँ नाम राजा वाजिर्वुध के द्वारा दिया गया है, जिसका अर्थ "सज्जन लोगों का नगर" है। नगर को यह नाम स्थानीय लोगों की बौद्ध धर्म में गहरी आस्था के कारण दिया गया है। इससे पूर्व नगर का नाम बन्दोन था। नगर का यह नाम भारतीय नगर सूरत के नाम से लिया गया है जो कि भारतीय राज्य गुजरात में स्थित है। इसके अतिरिक्त नगर से बहने वाली नदी का नाम भी भारतीय नदी तापी के नाम पर रखा गया है जो कि सूरत नगर से बहती है।
सूरत थानी उष्णकटिबंधीय सवाना जलवायु के अंतर्गत आता है। यहाँ वर्ष भर तापमान स्थिर रहता है। अक्टूबर व नवम्बर में भारी बरसात होती है।
सूरत थानी बैंकॉक से सीधे रेलवे लाइन द्वारा जुड़ा हुआ है। सूरत थानी रेलवे स्टेशन प्रान्त का मुख्य रेलवे स्टेशन है।
सूरत थानी हवाई अड्डा नगर से सड़क मार्ग द्वारा 30 कि॰ मी॰ की दूरी पर स्थित है।
प्रमुख फेरी घाट डॉन साक में है जो कि नगर से 40 कि॰ मी॰ पूर्व में स्थित है।
