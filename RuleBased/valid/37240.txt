हिब्रू बाइबल के अनुसार जोशीया या योशीया ) यहूदिया अर्थात् दक्षिण फिलिस्तीन के 16वें राजा थे। अधिकांश इतिसकार मानते हैं कि योशीया ने महत्वपूर्ण हिब्रू धर्मग्रन्थों का संकलन किया या उन्हें स्थापित किया। अपने पिता की हत्या होने पर वे आठ वर्ष की उम्र में राजा बने थे।
जोशिया अत्यंत धार्मिक थे; पतनोन्मुख यहूदी धर्म का सुधारांदोलन उनके द्वारा प्रारंभ हुआ। उन्होंने यहूदिया तथा इसराएल में मूर्तिपूजा के सभी मंदिर नष्ट कर दिए। मूर्तिपूजा पर प्रतिबंध लगाया। योरुसलेम के मंदिर का पुनरुद्धार किया तथा मूसा की संहिता को पूर्ण रूप से लागू कर दिया। 609 ईo पूo में जब मिस्र के राजा नेको बाबुल के विरुद्ध असीरिया की सहायता करने के उद्देश्य से फिलिस्तीन पार कर रहे थे तब ज़ोशीया ने अपनी सेना के साथ उनको एसट्रालोन के मैदान में रोकना चाहा। वह उस युद्ध में आहत होकर शीघ्र ही योरुसलेम में चल बसे। अत: उनके द्वारा चलाए हुए सुधारांदोलन का प्रगति रुक गई। जेरेनियाआदि कुछ लोगों ने इसे बनाए रखने का व्यर्थ प्रयास किया। जोशीया के सुधारांदोलन की असफलता यहूदी जाति के लिये महाविपत्ति सिद्ध हुई।
