हल्दिया, पश्चिम बंगाल के पूर्व मेदिनीपुर जिला में स्थित एक औद्योगिक शहर है। यह भारत के पूर्वी समुद्रतट का एक प्रमुख बंदरगाह और औद्योगिक केन्द्र है, जो कलकत्ता से लगभग 125 किलोमीटर दक्षिण-पश्चिम की ओर, हुगली नदी के मुहाने के पास स्थित है। हल्दिया नगर की सीमा हल्दी नदी से सटी है, जो गंगा नदी की एक शाखा है। हल्दिया शहर कई पेट्रोकेमिकल व्यवसायों का केंद्र है, और इसे कोलकाता और इसके अंतर्देशीय क्षेत्र के लिए एक प्रमुख व्यापारी बंदरगाह के रूप में कार्य करने के लिए विकसित किया जा रहा है।
2011 की जनगणना के अनुसार, हल्दिया की आबादी 2,00,762 थी, जिसमें से 1,04,852 पुरुष थे और 95,910 महिलाएं थीं। 7 साल से कम आयु के शिशुओं की जनसंख्या 21,122 थी और 7+ के नागरिकिओं की आबादी के लिए साक्षरता दर 89.06% प्रतिशत दर्ज की गई थी।
हल्दिया नगर हुगली नदी के मुहाने पर स्थित है। यह हुगली नदी और हल्दी नदी के संगम पर स्थित है, जोकि गंगा नदी की दो शाखाएं हैं। यह नगर 22°02′N 88°04′E / 22.03°N 88.06°E / 22.03; 88.06. पर अवस्थित है, और समुद्र सतह से इसकी औसत ऊँचाई 8 मीटर है।
हल्दिया में कई भारी औद्योगिक कम्पनियाँ स्थापित हैं, जिनमें साउथ एशियन पेट्रोकेमिकल्स लिमिटेड, इंडियन ऑयल कॉर्पोरेशन लिमिटेड, एक्साइड, शॉ वालेस, टाटा केमिकल्स, हल्दिया पेट्रोकेमिकल्स, इंडिया पावर कॉर्पोरेशन लिमिटेड, हिंदुस्तान लीवर और मित्सुबिशी केमिकल कॉरपोरेशन भी शामिल हैं।
 Haldia travel guide from Wikivoyage
