बेलुड़ पश्चिम बंगाल में हावड़ा के निकट स्थित एक नगर है। यह हावड़ा जिले में हुगली नदी के पश्चिमी किनारे पर स्थित है। पहले यह बाली नगरपालिका के अन्तर्गत आता था और कोलकाता महानगरपालिका का भाग था। अब बाली सहित यह हावड़ा नगरपालिका के अन्तर्गत आता है। बेलुड़ को मुख्यतः बेलुड़ मठ के लिए जाना जाता है, जोकि, रामकृष्ण मिशन का वैश्विक मुख्यालय है। यह जगह विवेकानंद की कर्म अष्टालि रही है जो विश्व विख्यात है।
यहाँ पर सड़क तथा रेल परिवहन की सुविधा उपलब्ध है। बेलुड़, प्रान्तीय राजमार्ग-6 पर अवस्थित है, तथा बेलुड़ रेलवे स्टेशन यहाँ का मुख्य रेलवे स्टेशन है, जोकि हावड़ा-बर्धमान मुख्य रेलमार्ग पर अवस्थित है। तथा लोकल ट्रेनों से यहाँ तक आवाजाही की जा सकती है। बेलुड़ रेलवे स्टेशन के अलावा बेलुड़ मठ रेलवे स्टेशन भी बेलुड़ में अवस्थित है, जिसे मुख्यतः बेलुड़ मठ में आने वाले पर्यटकों की सुविधा हेतु पुर्व रेलवे द्वारा परिचालित किया जाता है। बेलुड़ तक सड़क द्वारा बसों व अन्य सार्वजनिक परिवहन साधनों से आया जा सकता है, जो कोलकाता महानगर क्षेत्र के विभिन्न स्थानों से बेलुड़ को जोड़ती है। बेलुड़ तक 54, 56, 51 तथा 54/2 रूट की बसों से आया जा सकता है। इसके अलावा, बेलुड़ मठ-धर्मतला, बालीखाल-खिदिरपुर, बेलुड़ मठ-गड़िया स्टेशन, भट्टनागर-बिधाननगर रुट पर सफर कर रही मिनी बस एवं बेलुड़ मठ-एयरपोर्ट-गड़िया रुट पर सफर कर रही एसी बसें भी बेलुड़ से गुज़रती हैं।
