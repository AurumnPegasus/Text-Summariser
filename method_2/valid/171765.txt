गंगाबल झील या गंगबल झील भारत के जम्मू व कश्मीर राज्य के गान्दरबल ज़िले में हरमुख पर्वत के चरणों में स्थित एक स्वच्छ पर्वतीय झील है। भौगोलिक दृष्टि से यह एक टार्न झील या गिरिताल की श्रेणी में आती है।
हिन्दू मान्यता में यह हरिद्वार जितनी पवित्र है और लोग यहाँ धार्मिक पूजा करने व अपने मृत परिजनों की अस्थियाँ विसर्जित करने आते हैं। हर वर्ष यहाँ पारम्परिक तीन-दिवसीय धर्मयात्रा चलती है।
ढाई कि॰मी॰ लम्बी और एक कि॰मी॰ चौड़ी इस झील में पानी पास की पिघलती हिमानियों के झरनों से आता है। झील से बाहर पानी एक धारा में पास की छोटी-सी नन्दकोल झील में जाता है और वहाँ से वंगथ नामक झरने में निकलता है जो आगे जाकर सिन्द नदी में विलय हो जाता है। गंगाबल झील में ट्राउट समेत कई मछलियों की प्रजातियाँ मिलती हैं।
यहाँ पहुँचने के लिये श्रीनगर से 45 कि॰मी॰ गान्दरबल से आगे नारानाग बस्ती तक का सड़क का सफ़र और फिर 15 कि॰मी॰ की पैदल चढ़ाई है जो घोड़े पर भी तय की जा सकती है। यहाँ आसपास के मर्ग में चरवाहे अक्सर अपनी भेड़-बकरियाँ लेकर आते हैं। यहाँ पहुँचने का दूसरा रास्ता सोनमर्ग से विशनसर झील से होते हुए 4,100 मीटर ऊँचे निचनई दर्रे को पार करके आता है। बांडीपूर की आरीन बस्ती से भी यहाँ पैदल-मार्ग आता है।
