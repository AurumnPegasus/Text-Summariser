मर्कोसुर या मर्कोसुल दक्षिण अमेरिकी देशों का एक क्षेत्रीय व्यापार संगठन है जिसके सदस्य अर्जेंटीना, ब्राजील, उरुग्वे और पैराग्वे हैं। संगठन की स्थापना सन 1991 में एसन्शियन संधि के द्वारा की गयी थी, जिसे 1994 में संशोधित कर ऑरो प्रेटो संधि का रूप दिया गया। इस संगठन का उद्देश्य सदस्य देशों के बीच मुक्त व्यापार के अतिरिक्त लोगों, माल और मुद्रा का मुक्त प्रवाह है। संगठन का मुख्यालय उरुग्वे की राजधानी मोंटेवीडियो में है और इसकी आधिकरिक भाषायें पुर्तगाली, स्पेनी और गुआरानी हैं।
वर्तमान में चिली, बोलीविया, कोलम्बिया, ईक्वाडोर और पेरू को सहयोगी सदस्य का दर्जा दिया गया है। वेनेजुएला ने सदस्यता समझौते पर 17 जून, 2006 को हस्ताक्षर किए, पर एक पूर्ण सदस्य बनने से पहले वेनेजुएला को पैराग्वे और ब्राजील की संसदों द्वारा इसका अनुमोदन चाहिए। दिसम्बर 2004 के राष्ट्रपति शिखर सम्मेलन में मर्कोसुर संसद की स्थापना पर सहमति हुई थी। इस संसद मे प्रत्येक सदस्य देश के 18 प्रतिनिधि वांछित हैं।
