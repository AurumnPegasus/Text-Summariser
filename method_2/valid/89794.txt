हेरा फेरी भारतीय कॉमेडी फिल्मों की एक शृंखला है। शृंखला की पहली फिल्म प्रियदर्शन द्वारा निर्देशित और एजी नडियादवाला द्वारा निर्मित की गयी, दूसरी फिल्म नीरज वोरा द्वारा निर्देशित की गयी, जबकि तीसरी फिल्म इंद्र कुमार द्वारा निर्देशित और फिरोज नडियादवाला द्वारा निर्मित की जाएगी। सुनील शेट्टी, परेश रावल और अक्षय कुमार ने इस शृंखला में मुख्य भूमिकाऐं निभाई हैं। शृंखला की तीसरी फिल्म अभी निर्माणाधीन है, और इसमें भी तीनों प्रमुख सितारे अपनी भूमिकाओं को दोहराएंगे। यह शृंखला अब बॉलीवुड में बीसवीं सबसे ज्यादा कमाई करने वाली फिल्म शृंखला है।
प्रियदर्शन द्वारा निर्देशित इस फिल्म में अक्षय कुमार, सुनील शेट्टी, परेश रावल, और तबू ने क्रमशः राजू, श्याम, बाबुराव गणपतराव आपटे और अनुराधा शिवशंकर पानिकार की भूमिका निभाई थी। इस फिल्म की कहानी 1989 की मलयालम फिल्म रामजी राव स्पीकिंग पर आधारित है। फिल्म को रिलीज पर औसत प्रतिक्रिया मिली, हालांकि बाद में सकारात्मक प्रतिक्रियाओं के कारण, फिल्म की कमाई तेजी से बढ़ गया और यह उस समय सबसे ज्यादा बॉक्स ऑफिस कमाई करने वाली फिल्मों में से एक बन गयी। परेश रावल के हास्य अभिनय को भारी प्रशंसा मिली, जिसके लिए उन्होंने सर्वश्रेष्ठ कॉमेडियन के लिए आइफा तथा फिल्मफेयर पुरस्कार सहित कई फिल्म पुरस्कार मिले।
यह फिल्म पिछली फिल्म से आगे की कहानी जारी रखती है। अक्षय कुमार, सुनील शेट्टी और परेश रावल अपनी भूमिकाओं को दोहराते हैं, हालांकि बिपाशा बसु और रिमी सेन ने भी इस फिल्म में महत्वपूर्ण भूमिकाएं निभाई थी। फिल्म नीरज वोरा द्वारा निर्देशित की गई थी। अक्षय कुमार के अभिनय और परेश रावल के हास्य अनुक्रमों को मिली बड़ी प्रशंसा के साथ, हेरा फेरी की तरह ही यह भी बॉक्स ऑफिस पर बड़ी सफलता बन कर उभरी। फिल्म को हिंदी दर्शकों ने काफी सराहा है, और इसे भारतीय सिनेमा में अब तक के सबसे अच्छे सीक्वलों में से एक माना जाता है।
हेरा फेरी 3 का निर्माण 2014 में शुरू हुआ। अक्षय कुमार, सुनील शेट्टी और परेश रावल क्रमश: राजू, श्याम और बाबुराव के रूप में पिछली फिल्मों से अपनी भूमिकाओं को दोहराएंगे।
फिल्म का उत्पादन विशेष रूप से कठिन रहा है। जब फिल्म की घोषणा की गई, तो रावल और कुमार ने क्रमशः बाबूराव और राजू के रूप में अपनी भूमिकाओं को दोबारा निभाने से मन कर दिया, और उन्हें जॉन अब्राहम, नाना पाटेकर और अभिषेक बच्चन द्वारा प्रतिस्थापित किया गया। एक समय पर, यह फिल्म पूरी तरह से रद्द कर दी गई थी, लेकिन फिर 2014 में अचानक शूटिंग शुरू हो गयी। मई 2016 में, अब्राहम और बच्चन दोनों ही फिल्म छोड़कर चले गए। बच्चन के छोड़ने के कुछ ही समय बाद, कुमार वापस लौटे, और फिर तीनों मूल अभिनेताओं को दोबारा फिल्म से जोड़ दिया गया। दो कलाकारों के प्रस्थान के अलावा, शेट्टी ने संक्षेप में उत्पादन छोड़ दिया था, और निर्देशक नीरज वोरा को अहमद खान द्वारा बदल दिया गया था।
अक्टूबर 2016 में वोरा दिल का दौरा पड़ने के कारण कोमा में चले गए, जिससे फिल्म का भविष्य अधर में लटक गया। अगस्त 2017 तक वोरा कोमा से बाहर तो गये थे, लेकिन परियोजना तब भी ठंडे बास्ते में ही पड़ी थी। 18 मई 2017 को सुनील शेट्टी ने पुष्टि की कि नीरज वोरा के फिट घोषित होते ही फिल्म का निर्माण शुरू हो जायेगा। हालांकि, उन्होंने यह स्पष्ट नहीं किया कि अहमद खान हेरा फेरी 3 का हिस्सा होंगे या नहीं। 14 दिसंबर 2017 को नीरज वोरा का निधन हो गया। उनकी इस असामयिक मौत के बाद फिल्म का भविष्य एक बार फिर अनिश्चित हो गया।
23 मई 2018 को, यह पुष्टि हुई कि हेरा फेरी 3 अब इंद्र कुमार द्वारा निर्देशित की जाएगी और अक्षय कुमार, सुनील शेट्टी और परेश रावल ही इसमें मुख्य भूमिका निभाएंगे। इंद्र कुमार ने इंडियन एक्सप्रेस को एक बयान में यह भी पुष्टि की थी कि यह फिल्म 2019 की दूसरी छमाही में रिलीज के लिए तैयार होगी, और यह पिछली दो फिल्मों की कहानी जारी रखेगी।
