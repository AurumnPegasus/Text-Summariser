
फ़ैज़ाबाद​ उत्तरी अफ़ग़ानिस्तान के बदख़्शान प्रान्त की राजधानी और सबसे बड़ा शहर है। 1,200 मीटर की ऊंचाई पर कोकचा नदी के किनारे स्थित यह शहर पामीर क्षेत्र का एक मुख्य व्यापारिक और प्रशासनिक केंद्र भी है।
सड़कों की कमी के कारण फ़ैज़ाबाद​ ऐतिहासिक रूप से बाक़ी अफ़ग़ानिस्तान से थोड़ा अलग-थलग रहा है। यहाँ के ज़्यादातर लोग ताजिक समुदाय के हैं, हालांकि यहाँ कुछ पश्तून, उज़बेक और तुर्कमेन लोग भी बसते हैं। पहाड़ी इलाक़ा होने के कारण यहाँ की अलग-अलग वादियों में बहुत सी भाषाएँ बोली जाती हैं, जिनमें दरी फ़ारसी, मुन्जानी, वाख़ी, पश्तो, इश्काशिमी, याज़गुलामी, सरिकोली, शुग़नाई और रोशानी शामिल हैं। शहर में दो बड़े बाज़ार हैं जहाँ पर कपास, कपड़े, नमक, शक्कर, इंडिगो और धातु के बने छुरी, चाक़ू, कैंची, चम्मच, वग़ैराह का व्यापार गरम रहता है।
सन् 1680 तक यह शहर जौज़ गुन या जौज़ून ​ के नाम से जाना जाता था क्योंकि यहाँ अख़रोट-बादाम के पेड़ों की भरमार है और फ़ारसी व ताजिक में अख़रोट-बादाम को 'जौज़' कहा जाता है। उस साल में पैग़म्बर मुहम्मद का ख़िरक़ा यहाँ लाया गया जिसके बाद इस शहर का नाम बदलकर फ़ैज़ाबाद​ रखा गया। उसी समय बदख़्शान की राजधानी मुन्जान से बदलकर इस शहर को बना दिया गया। बाद में 1768 में अहमद शाह अब्दाली उस पोशाक को कंदहार ले गया और वहाँ उसे रखने के लिए एक मस्जिद बनवाई जिसे ख़िरक़ा शरीफ़ ज़ियारत​ के नाम से जाना जाता है।
फ़ैज़ाबाद में सात ऐतिहासिक क़िले हैं जिनमें से अधिकतर खँडहर बन चुके हैं। यह शहर से अन्दर-बाहर जाने वाली सड़कों पर निगरानी रखने के लिए बनाए गए थे। 1979 में जब सोवियत संघ ने अफ़ग़ानिस्तान पर क़ब्ज़ा कर लिया तो फ़ैज़ाबाद उसके विरुद्ध लड़ने वाले जुझारुओं का अड्डा बन गया। 1980 में सोवियत लाल सेना ने इसपर क़ब्ज़ा कर लिया और फ़ैज़ाबाद एक सोवियत छावनी बन गया। 2001 के बाद अफ़ग़ानिस्तान में अमेरिकी हस्तक्षेप का असर फ़ैज़ाबाद पर भी पड़ा जब वहाँ से तालोक़ान तक एक राजमार्ग बनाया गया तो अब इस शहर को अफ़ग़ान रिंग रोड से जोड़ता है।
'बदख़्शान' शब्द में 'ख़' अक्षर के उच्चारण पर ध्यान दें क्योंकि यह बिना बिन्दु वाले 'ख' से ज़रा भिन्न है। इसका उच्चारण 'ख़राब' और 'ख़रीद' के 'ख़' से मिलता है।
