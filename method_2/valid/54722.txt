हिंदू संप्रदाये प्रकार श्रावण म्हळ्ळलो महिनो/मास म्हत्वाचो. हे मासांत मस्त परब, पूजा आस्ताती. नागाक दूद घालचे, पडियेक मंगळारा मंगळगौरि व्रत, वरमहालक्ष्मी पूजा, सुत्तापुन्नव, दरया दूद घालचे, कृष्णाष्टमी, . तस्सि जावून आषाडमासांतूले कान्नाधारेचे पावसा निमित बॆळसाणी आयिले जन कॆदना श्रावण यॆत्ता म्हण राखून आस्ताती. सूर्यान तागॆलॆ स्वक्षेत्र जावून आसूचे सिंह राशीरी यॆत्तना श्रावण महिनो/मास सुरवात जात्ता. श्रावण मास सुरवात जात्तरि सुरुवेक यॆवचे शुक्रारु या आयितारा दाकून चूडि पूजा प्रारंभ जात्ता. आमका प्रत्यक्ष जावून दोळ्या दिसूचो सूर्यूची जगत्याचे सक्कड जीवजंतूंक साक्षात् देवू म्हळ्ळल्यांत खांय अनमान ना. सूर्यान ना जाल्यारी जगत्यची ना म्हण सक्कडांक कळ्ळलो विशय. तस्सि जावून देवु म्हण घॆत्तिले हे भास्कराक नमन करून तागॆलॆ अनुग्रह जावूका म्हळ्ळले उद्देशान हे मासांत गौड सारस्वत ब्राह्मण,, सारस्वत, विश्वकर्म ब्राह्मण आदिले समाजाचे अयपणा बायिलमनीस करची पूजा - चूडि पूजा
चूडी पूजा तुळसि काट्ट्याक करचे निमित ही पूजा तुळसि पूजा म्हण चिंतूचे जन आस्सची. जाल्यार ही पूजा करचे तुळसीक जाल्यारी सूर्याक आराधना. तुळसि काट्टो आसूचे आंगणांत सूर्यु, जल आनी प्रकृति हांका आराधना करचेची चूडी पूजा. चूडी म्हळ्यारी गांटी, जमो, काटु म्हण अर्थ यॆवचो कन्नड शब्ध गंटु, गुंपु या कट्टु जावून आसूक सक्य आस्स.
तांगतांगॆलॆ बामुणाले उदरगत, आयुष्य, संपत्त, आरोग्याचे खतीर ही पूजा करचो संप्रदाय चलून आयिला.
रत्नगंधी, कणगील, करवीर, चिर्डो, रथा फूल आनी घराचे मायिदरांत आसूचे हितलांतूले फूल, माजरा नांकूट, कायिळ्या दोळो, लाये माड्डो, दिब्रांकूर या दूर्वांकूर या दूर्वा म्हणचे एक तण आवळ्या माड्डो हे सक्कड जोडसून वायान गांटी घालून विषम/बॆस आंकड्यांत तांगतांगा जावूका जालेले तितूले बांदिताती- हाक्का चूडी म्हणचे। पंचवीस वरसा पुडे हे सक्कड फूल आनीक सस्य वट्ट करका जाल्यारी सकांणी गांवांत भोंवून फूल वट्ट करचे, गाद्दो, दरो सक्कड सॊद्दून माजरा नांकूट, लाये माड्डो, दिब्रांकूर, कायिळ्या दोळो आदिले जम करचे आश्शिले. आत्त बजारांत तयार करून दवरलेली चूडी म्हॆळ्ता.
ही चूडी पूजा सुर जावचे म्हळ्यारी गौड सारस्वत ब्राह्मण बायिलमनीसांक संभ्रम. सूर्यान उदयाक येवचे पूडेची अयपणा बायिलमनीस उटावून मात्यारी न्हावून आट्रा हात्तिचे कापड कास घालून नॆसून संतुष्ट मनान बायंचे दंड्याक हळदि कुंकुम लावून फूल दवरून बायंतूयी घालून गंगा न्हईंचे स्मरण करून बायंतूल्यान उदाक तांडून घरा पुयिदरांतूले आंगणांत आसूची तुळसि ऎद्राक रंगोली घालून घरा बागलाचे उंबराक शेडिन बरवून चूडी पूजा सुर करताती. तुळसी बदीन दिव्वो जळवून, जगांट मारून तुळसीक उदाक घालून पंचकदायी, नार्‍लु केळापोणो नैवेद्य करून आरत करताती. तॆदना एक पद म्हणची सोवय कारवार, कुमटा दिकडे आसा. आमका मंगळूर कडेन शुक्रारा म्हत्वाचो जाल्यारी कारवार, कुमटा कडेन आयितारा पूजाक म्हत्व. तान्नी पकत आयितारा मात पूजन करचे। आयितारा पुरैत सूर्याले बिंब कलशांत प्रतिस्टापना करताती. ताक्का अयपणा बायीलमनीस पूजा करून आरत करताती. हो कलशु सूर्यास्त जावचे वेळाक सम जावून विसर्जना करची सोवयी आतायी आसा.
हे शोभानॆ पद भक्तीन म्हण आरत करताती. हातांत अक्षत धरून तुळसी काट्ट्याक पांच प्रदक्षिणा घालून पडियेक पंता प्रदक्षिणा घालतना सूर्यदेवाक आनी तुळसीक अक्षत अर्पण करताती. बांदिली चूडी आनी पडपाना वीडो तुळसीर दवरून भक्तीन वरल धरून हांत चूकी कसले जाल्ला जाल्यारी ते तुगॆलॆ वंटींत घालून, आम्मि कॆल्लॆली ही पूजा स्वीकार करून आमका आशीर्वाद करका म्हण भक्तीन प्रार्थना करताती. ताज्जे नंतर पूजन कॆल्लॆली दोन चूडी आनी पडपाना वीडो घराचे मुकावयले दाराचे उंबरारी दवरून आरत करताती. देवा कूडांत आमगॆलॆ इश्ट देवाक स्मरण करून एक चूडी आनी वीडो, नारला माड्ड्याक एक, सूर्याक एक आनी माल्गड्यांक एक म्हण दोन चूडी माडा वयर उडयताती. मांयि अयपणार मरण जाल्यार तांगॆल खतीर आनेक चूडी उडयताती.
हे चूडी पूजेचो मुख्य उद्देश बामुणाक आयुष्य, आरोग्य, संपत्त, सुख समृद्धि जावका म्हण. पूजन कॆलॆली चूडी बामुणाकयी एक दिवून ती चूडी बायल माळून घेता. गांवांत आसूचे मालगड्यांक तांगॆलॆ घरकडॆ वचून चूडी दिवुचो संप्रदाय आसा. परगांवांत आसूचे मालगड्यांक टपालांत दाडताती. गौड सारस्वत समाजाचे जन कमी आस्सिले गांवांत सामूहिक जावून पूजन करताती. हे सामूहिक चूडी पूजनेचो मुख्य उद्देश आमगॆलॆ मुखावयले पीळींक हाज्जे म्हत्व, उद्देश कळिताक हाण, तान्नी हो संप्रदाय मुकारसून वरका म्हण.
व्हार्डिक जालेले चॆल्यांक सुरवात यॆवचो श्रावण मास एक म्हत्वाचो जावून आसा. आवूस घराचे आनी बामुणाले घराचे तरपे जावून पांचपांच अयपणा बायल मनीस यॆवून व्हार्डिक जालेली चॆल्लिक चूडी पूजा कश्शि करची म्हण शिकवण दिवून तिगॆलॆ करॆन चूडी पूजॊवून तिक्का आशीर्वाद करताती. हे सुरवात पूजन कॆलॆली चूडी तिगॆलॆ बामुणाक दिवचाक सुर करचो संप्रदाय प्रारंभ जात्ता. बामुणा लागी उड्गीरॆ घॆत्ता.
धर्मशास्त्र आनीक विज्ञानाक ताज्जे जालेले संबंध आसा. हे चूडीक वापरचे सस्यांत आरोग्याक संबंध पाविले वकदाचे गूण आसून ताज्जे प्रयजन म्हॆळता आनी धार्मीक जावून देवाली सृष्टी जावून आसूचे हे प्रकृतीक आम्मि दिवची गौरव हे चूडी पूजा निमित पावत जात्ता म्हळ्ळलो एक नंबगण.हे लेखन उदयवाणिर आयिले शिर्लालाचे राधिका जि. प्रभु हांगॆलॆ लेखना दाकून विंचून काडून कॊंकणि भासेन कॆल्ला.
