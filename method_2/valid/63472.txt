वर्गानुवंशिकी या फ़ाइलोजेनेटिक्स​ जीवों के बीच के क्रम-विकास के सम्बन्ध के अध्ययन का नाम है। इसमें उनके आनुवांशिकी लक्षणों की तुलना उनके डी॰ऍन॰ए॰ और प्रोटीन अणुओं का परीक्षण करके की जाती है और यह दावे किये जाते हैं कि कौनसी जातियाँ किन अन्य जातियों से विकसित हुई हैं। इसमें कुछ विलुप्त हुई जातियों के अध्ययन में कठिनाई आती है जिनकी कोई भी आनुवांशिक सामग्री विश्व में नहीं बची है - उन जीवों के लिए उनके जीवाश्म अवशेषों को परखकर क्रम-विकास संबंधों को समझने की कोशिश की जाती है। वर्गानुवंशिकी से पता चलता है कि विभिन्न जातियों और जीववैज्ञानिक वर्गों की क्रम-विकास द्वारा उत्पत्ति का इतिहास क्या है। आधुनिक युग में जीववैज्ञानिक इस जानकारी के आधार पर जीवों की जातियों को भिन्न क्लेडों में वर्गीकृत करके जीवन वृक्ष में आयोजित करते हैं।
क्रमविकास में जीव-जातियों के समुदाय समय के साथ बदलते हैं - या तो उनसे नई जातियाँ उत्पन्न होती हैं, या दो जातियाँ आपस में मिश्रित होती हैं, या फिर जाति विलुप्त हो जाति है। यह सभी प्रक्रियाएँ एक वर्गानुवंशिक वृक्ष में दर्शाई जा सकती है। ऐसे वृक्षों में तीन प्रकार के समूह बनाए जाते हैं:
