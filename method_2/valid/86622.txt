अपाम नपात प्राचीन हिन्दू धर्म के एक देवता हैं जिनका उल्लेख ऋग्वेद में मिलता है। वे नदियों, झीलों व अन्य स्वच्छ पानी के अधिदेवता हैं। आर्यों के इन प्राचीन देव की मान्यता प्राचीन ईरान के ज़रथुष्टी धर्म में भी है। संस्कृत व अवस्ताई भाषा दोनों में इनके नाम का अर्थ 'जल का पौत्र ' निकलता है। इनका वर्णन ऋग्वेद 2:35:3 में एक अग्निदेव के रूप में है जो जल से उभरते हैं। पारसी धार्मिक ग्रन्थ अवेस्ता में इनका ज़िक्र 19वे यश्त में आता है जिसमें इन्हें मानवों का कृतिकर्ता बताया गया है।
ध्यान दें कि 'अप', 'आप' और 'आब' शब्दों का अर्थ हिन्द-ईरानी भाषाओं मे 'जल' होता है। यह संस्कृत व अवस्ताई ग्रन्थों में बहुत मिलते हैं। आधुनिक हिन्दी में 'पंजाब' और 'गुलाब' जैसे शब्दों में यह मिलता है। 'नपात' शब्द आधुनिक हिन्दी के 'पोते' शब्द से सम्बन्धित है।
