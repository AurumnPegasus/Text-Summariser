निर्देशांक: 15°42′N 73°42′E / 15.700°N 73.700°E / 15.700; 73.700
अरम्बोल तट जिसे हरमल नाम से भी जाना जाता है, भारत के गोवा राज्य में स्थित एक पारम्परिक रूप से मछुआरों का एक गाँव है जो डाबोलिम हवाईअड्डे से एक घण्टे की वाहनीय दूरी पर है। यह उत्तरी गोवा के परनेम प्रशासनिक क्षेत्र में स्थित है। गोवा की राजधानी पणजी से इसकी दूरी लगभग 55 किलोमीटर है। इस तट पर बहुत से अन्तर्राष्ट्रीय पर्यटकों का आना-जाना है, विशेषकर नवम्बर से मार्च के महीनों के दौरान। अरम्बोल तट पर एक विशिष्ट बोहिमियाई अनुभूति प्राप्त होती है जो अन्य क्षेत्रों, जैसे कालनगूट, में नहीं मिलती और इस कारण से यह अपरिहार्य रूप से बहुत से वैकल्पिक पर्यटकों को आकर्षित करता है।
अरम्बोल के समुद्र-तट को गोवा के सबसे सुन्दर समुद्र-तटों में से एक माना जाता है, जिनमें अन्य प्रसिद्ध स्थल है वागाटोर, अंजुना और पालोलम। इसके उत्तर में केरी तट और दक्षिण में मन्दरेम तट हैं।
स्थानीय लोगों के विरोध और दबाव के कारण अभी यहाँ कोई प्रमुख होटल नहीं हैं। इस क्षेत्र में रुकने की सुविधाएँ अतिथि गृहों, घरों या अस्थाई समुद्र-तटीय झोपड़ियाँ हैं जो पर्यटन सीज़न के दौरान खड़ी की जाती हैं और सीज़न के अन्त में हटा ली जाती हैं। यहाँ के स्थानीय निवासियों ने यहाँ के तट और आसपास के क्षेत्रों में पर्यावरण अनुकूल संचालन के लिए मानदण्ड लागू किए हैं ताकि कचरा और गन्दगी ना फैले।
यहाँ के स्थानीय निवासियों में बहुसंख्यक लोग हिन्दू हैं और फिर ईसाईयों और मुसलमानों की संख्या है। चर्च ऑफ़ अवर लेडी ऑफ़ माउण्ट कार्मल यहाँ के कैथलिक लोगों का धार्मिक स्थल है। मरियम को स्थानीय कोंकणी भाषा में साइबिन माई के नाम से भी पुकारा जाता है।
गोवा में अन्य स्थानों के समान ही यहाँ के प्रचलित खेल फ़ुटबॉल और क्रिकेट हैं।
अरम्बोल तट
अरम्बोल में बनी झोपड़ियाँ
अरम्बोल में ताज़े पानी की झील
बरगद के पेड़ पर "धन पाषाण" की प्रतिमा
