द क्वींस हेड एक मयख़ाना है जो 1, सेंट जेम्स स्ट्रीट, मॉनमाउथ, वेल्स, यूनाइटेड किंगडम में स्थित है। इसे द क्वींस हेड होटल के नाम से भी जाना जाता है, तथा अतीत में इसे क्वींस हेड इन भी कहा जाता था। क्वींस हेड मॉनमाउथ शहर का सबसे पहला सामुदायिक मयख़ाना है तथा इसकी इमारत यूनाइटेड किंगडम की ग्रेड द्वितीय सूचीबद्ध इमारत है। मयख़ाने में रहने की व्यवस्था भी है। पब में रात्रि के समय लोकप्रिय जैज़ और आयरिश जैम-सत्र भी आयोजित किए जाते हैं। पब के परिसर में भूतों को देखने कि कई रिपोर्ट भी सामने आई हैं; क्वींस हेड को वेल्स में तीसरी सबसे भूतिया सराय कहा जाता है।
मयख़ाने की इमारत 27 जून 1952 से यूनाइटेड किंगडम की सांविधिक लिस्ट ऑफ बिल्डिंग्स ऑफ स्पेशल आर्किटेक्चरल और हिस्टोरिक इंटरेस्ट में ग्रेड द्वितीय सूचीबद्ध है। इमारत का निर्माण सोलहवीं सदी के आसपास हुआ था। 17 वीं सदी में हुआ मूल प्लास्टर का काम अभी भी मयख़ाने की छत पर देखा जा सकता है। अपने निर्माण के बाद से इमारत में कई परिवर्तन किए जा चुके हैं।
मयख़ाने में कुछ गोपनीय छिपने की जगह हैं। अंग्रेज़ी गृहयुद्ध के दौरान ऑलिवर क्रॉमवेल कई अवसरों पर क्वींस हेड में रहें थे। ऐसे ही एक अवसर पर उनकी हत्या करने का षड्यंत्र रचा गया था, परन्तु अपने नियोग को पूर्ण करने से पहले ही गुप्तघाती का मयख़ाने में पीछा किया गया व गोली मारकर उसकी हत्या कर दी गई।
वर्ष 2005 के जून में क्वींस हेड एक सामुदायिक मयख़ाना बन गया। स्थानीय व्यवसायियों के समूह ने मयख़ाने का स्वामित्व उसे "सभी का स्वागत करने वाला पब बनाने" के उद्देश्य से ग्रहण कर लिया तथा पब में लाइव संगीत और एक छोटा सा पुस्तकालय भी उपलब्ध कराया। वर्तमान समय में पब मूल सदस्यों में से सिर्फ एक सदस्य द्वारा संचालित किया जाता है।
