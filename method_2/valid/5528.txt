रिओ दे ला प्लाता दक्षिण अमरीका में उरुग्वे नदी और पराना नदी के संगम से बनने वाली एक ईस्टुअरी नदी है। संगम से अंध महासागर तक इसकी लंबाई 290 किलोमीटर है। आरजेन्टीना की राजधानी बुएनोस आइरेस और उरुग्वे की राजधानी मोन्तेविदेयो दोनों इसी नदी के किनारे बसी हुई हैं। अपने मार्ग के कुछ भाग में यह नदी आरजेन्टीना व उरुग्वे के बीच की अंतरराष्ट्रीय सीमा की भी भूमिका अदा करती है।
स्पेनी भाषा में 'रिओ' का अर्थ 'नदी' और 'प्लाता' का अर्थ 'चाँदी' होता है। इस नदी के नाम का मतलब 'चाँदी की नदी' है। अंग्रेज़ी में इसे कभी-कभी 'प्लेट नदी' के नाम से भी बुलाया जाता है। 16वीं शताब्दी में दक्षिण अमेरिका में स्पेनी प्रभाव आने से पहले यहाँ की स्थानीय गुआरानी नामक आदिवासी जनजाति इस नदी को पाराना-गुआज़ी के नाम से बुलाती थी।
निर्देशांक: 34°30′S 58°10′W / 34.500°S 58.167°W / -34.500; -58.167
