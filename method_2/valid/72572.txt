कालोरिस द्रोणी या कालोरिस प्लानितिया बुध ग्रह पर स्थित एक बड़ा प्रहार क्रेटर है। इसका व्यास 1,550 किमी है। हमारे सौर मंडल में यह सबसे विशाल प्रहार द्रोणियों में से एक गिना जाता है। बुध ग्रह का एक रुख़​ सदैव सूरज की ओर होता है, जिसके कारण बुध के एक गोलार्ध में हमेशा रोशनी और दूसरे में हमेशा रात रहती है। कालोरिस द्रोणी उस रेखा पर स्थित है जो ठीक इन अनंत दिन-रात वाले गोलार्धों के बीच है। इस क्रेटर की सीमा पर 2 किमी ऊंचे पहाड़ों का घेरा है।
लातीनी भाषा में 'कालोर' शब्द का मतलब 'गरमी' होता है।
कालोरिस द्रोणी पहली बार 1974 में देखी गई। खगोलशास्त्री अनुमान लगाते हैं कि इसे बनाने के लिये लगभग 100 किमी के व्यास वाली कोई खगोलीय वस्तु बुध से जा टकराई। उनका अंदाज़ा है कि यह आज से लगभग 3.8 या 3.9 अरब वर्षों पहले हुआ जब हमारे सौर मंडल का निर्माण हो रहा था। उस काल में ऐसी कई बड़ी पथरीली वस्तुएँ हमारे सौर मंडल में मौजूद थीं और ग्रहों पर प्रहार करती रहती थीं।
