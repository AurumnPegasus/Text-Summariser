अल्फ़ा कैसिओपिये, जिसका बायर नाम भी यही है, शर्मिष्ठा तारामंडल का सब से रोशन तारा है। यह पृथ्वी से दिखने वाले तारों में से 67वाँ सब से रोशन तारा है। पृथ्वी से देखी गई इस तारे की चमक 2.24 मैग्नीट्यूड है और यह हमसे लगभग 228 प्रकाश वर्ष की दूरी पर स्थित है।
अल्फ़ा कैसिओपिये तारे को "शेडार" भी कहते हैं, जो अरबी भाषा के "सद्र" से आया है और जिसका अर्थ "छाती" है। यह तारा शर्मिष्ठा तारामंडल में राजकुमारी की काल्पनिक आकृति की छाती में स्थित है।
अल्फ़ा कैसिओपिये K0 IIIa श्रेणी का एक नारंगी दानव तारा है, जिसका द्रव्यमान हमारे सूरज के द्रव्यमान का 4 से 5 गुना और व्यास हमारे सूरज के व्यास का 42 गुना है। इसकी तारे की निहित चमक सूरज की लगभग 676 गुना है। यह तारा अपने जीवन के अंतिम काल में पहुँच रहा है, इसलिए फूलकर इस बड़ी आकृति का बन चुका है। इसकी आयु 10 से 20 करोड़ वर्षों की अनुमानित की गई है। अल्फ़ा कैसिओपिये अपने अक्ष पर 21 किमी प्रति सैकिंड की गति से घूर्णन कर रहा है और इसे एक घुमाव पूरा करने में लगभग 102 दिन लगते हैं।
