अल्फ़ा ग्रुईस, जिसके बायर नामांकन में भी यही नाम दर्ज है, आकाश में सारस तारामंडल में स्थित एक उपदानव तारा है। यह पृथ्वी से दिखने वाले तारों में से 32वाँ सब से रोशन तारा है। अल्फ़ा ग्रुईस हमसे 101 प्रकाश-वर्ष की दूरी पर स्थित है और पृथ्वी से इसका औसत सापेक्ष कांतिमान 1.74 है।
अल्फ़ा ग्रुईस को अंग्रेज़ी में "ऑलनेअर" भी कहा जाता है। यह अरबी भाषा के "अन-नाईर" से लिया गया है जिसका अर्थ "रोशन वाला" है।
अल्फ़ा ग्रुईस एक B7 IV श्रेणी का उपदानव तारा है। इसकी निहित चमक सूरज की 380 गुना है और व्यास हमारे सूरज के व्यास का 3.6 गुना है। इसका सतही तापमान 13,500 कैल्विन अनुमानित किया गया है।
