तूमन मध्य एशिया और चीन पर प्राचीनकाल में अधिकार रखने वाले शियोंगनु लोगों का सबसे पहला चानयू था। उसका शासनकाल 220 ईसापूर्व से 209 ईसापूर्व अनुमानित किया गया है। इतिहासकारों का मानना है कि तूमन का नाम शब्द मंगोल भाषा के 'तुमेन' शब्द से लिया गया है, जिसका मतलब 'दस हज़ार' होता है।
तूमन का ज़िक्र कुछ चीनी इतिहास-ग्रंथों में हुआ है। माना जाता है कि यह भीतरी मंगोलिया के इलाक़े में शासक था और गांसू और शिनजियांग के क्षेत्र में विस्तृत युएझ़ी लोगों के अधीन था लेकिन चीन के चिन राजवंश ने हमला करके उसे उत्तर की तरफ़ खदेड़ दिया। उस समय की प्रथा के अनुसार उसने अपने बड़े पुत्र मोदू को युएझ़ी दरबार के पास छोड़ा हुआ था जिस से युएझ़ियों को विश्वास था कि तूमन उन से वफ़ादारी करेगा। लेकिन तूमन अपने एक छोटे पुत्र और मोदू के छोटे सौतेले भाई के पक्ष में था क्योंकि वह उस पुत्र की माँ के बहकावे में आ गया था। मोदू ने यह बात भांप ली। तूमन ने अचानक युएझ़ियों पर हमला कर दिया - कहा जाता है कि उसने समझे की वे बदला लेने के लिए मोदू को मार देंगे। लेकिन इसी बजाए मोदू हिम्मत से अपनी जान बचाकर निकल गया।
तूमन मोदू की बहादुरी से अचम्भित हुआ और उसे 10,000 सैनिकों के एक दस्ते का सिपहसालार बना दिया। मोदू ने अपने अधीन सैनिकों को अभ्यास कराया कि वे अपने तीर बिना प्रश्न करे उसी दिशा में चलाये जिस दिशा में वह स्वयं एक विशेष तीर चलाये जो उड़ते हुए सीटी की आवाज़ करे। फिर उसने इन्हें अपने प्रिय घोड़े, अपनी पत्नी और अपने पिता के प्रीय घोड़े की ओर तीर चलाकर आज़माया। सैनिकों ने बेझिझक तीनों पर तीर चला दिए। फिर मोदू ने अपने पिता तूमन पर जब अपने सीटी-वाले तीर दाग़े तो उसके सिपाहियों ने तूमन पर तीर चलाकर उसे मार डाला। मोदू नया चानयू बना। उसने सबसे पहले अपने सौतेले भाई और उसकी माँ को मरवाया और फिर उन सभी शियोंगनु अधिकारीयों को जिन्होनें उसका आदेश मनानें में आनाकानी करी।
