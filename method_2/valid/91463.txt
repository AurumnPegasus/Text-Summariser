मेवात भारत के उत्तरपश्चिम में हरियाणा, राजस्थान व उत्तर प्रदेश में स्थित एक ऐतिहासिक व पारंपरिक क्षेत्र है। मोटेतौर पर इसकी सीमा में हरियाणा का मेवात जिला, राजस्थान के अलवर, भरतपुर व धौलपुर जिले तथा साथ लगते उत्तर प्रदेश के क्षेत्र आते हैं। यह सीमाएं ईसा पूर्व 5वीं शताब्दी में स्थापित प्राचीन राज्य 'मत्स्य' से मेल खाती हैं। 
मेवात जिला हरियाणा का एक जिला भी है जिसका मुख्यालय नूँह में स्थित है। इस जिले का क्षेत्रफल 1912 वर्ग किमी है तथा जनसंख्या 2011 की जनगणना के अनुसार 1089406 है। 
मेवात के स्थानीय निवासी 'मेव' कहलाते हैं। जिस क्षेत्र में मेव लोग रहते हैं उसे ही मेवात कहा जाता है। अनुमानतः इस क्षेत्र में 1200 गाँव हैं, जिनमें 550 हरियाणा में, 600 राजस्थान में व 50 उत्तर प्रदेश में पड़ते हैं।
