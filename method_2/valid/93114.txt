जूनूनियत 2016 की एक रोमांटिक-म्यूजिकल हिन्दी फिल्म है। भूषण कुमार द्वारा उनके टी-सीरीज़ बैनर के तहत निर्मित इस फिल्म को विवेक अग्निहोत्री ने लिखा और निर्देशित किया है, जबकि पुलकित सम्राट और यामी गौतम ने फिल्म में मुख्य भूमिकाऐं निभाई हैं। फिल्म में संगीत अंकित तिवारी, मीत ब्रदर्स तथा जीत गांगुली ने दिया है; जबकि राजू सिंह ने इसका पार्श्व संगीत रचा है। फिल्म की कहानी सुहानी नामक एक एक पंजाबी महिला के इर्द गिर्द घूमती है, जो अपने पिता की नाराज़गी के बावजूद एक सैन्य अधिकारी, कैप्टन जहां बक्षी के प्यार में पड़ जाती है। वह जहां के साथ घर से भागने का फैसला करती है, लेकिन जल्द ही जहां के बारे में एक गलतफहमी का शिकार हो जाती है।
जूनूनियत की प्रिंसिपल फोटोग्राफी नवंबर 2014 में शुरू हुई, और दिसंबर में कश्मीर में एक घटना हुई; जब शूटिंग से लौटते समय फिल्म के दल पर एक गीत अनुक्रम में देशी लड़कियों का उपयोग करने के लिए वहां के स्थानीय लोगों ने हमला कर दिया। फिल्म को 24 जून 2016 को दुनिया भर के सिनेमाघरों में प्रदर्शित किया गया था, और इसे समीक्षकों से नकारात्मक समीक्षाएं मिली, और इसने बॉक्स ऑफिस पर लगभग 4.10 करोड़ रुपये का व्यापर किया। इसका संगीत अवश्य समीक्षकों को पसंद आया, तथा हिट रहा।
फिल्म में संगीत अंकित तिवारी, मीत ब्रदर्स तथा जीत गांगुली ने दिया है, तथा पार्श्व संगीत राजू सिंह द्वारा रचा गया है। गीतों को कुमार, रश्मि विराग तथा मनोज मुन्तशिर द्वारा लिखा गया है। 6 गीतों वाली फिल्म की एल्बम को टी-सीरीज़ द्वारा 3 जून 2016 को जारी किया गया। इसका डिजिटल संस्करण आईट्यून्स पर 8 जून 2016 को जारी किया गया।
28 जून 2016 को टी-सीरीज़ ने अपने यूट्यूब चैनल पर एक बोनस गीत रिलीज़ किया, जिसका नाम "इश्क़ दी खिड़की" है। इसके बाद 12 जुलाई 2016 को "जुनूनियत " नामक एक और बोनस गीत टी-सीरीज़ द्वारा यूट्यूब चैनल पर ही रिलीज़ किया गया।
पहले यह फ़िल्म 24 जून को रिलीज़ होने वाली थी, लेकिन बाद में निर्माता-निर्देशक ने इसे 17 जून को रिलीज़ करने की घोषणा कर दी। केंद्रीय फ़िल्म प्रमाणन बोर्ड द्वारा इस फिल्म को बिना किसी कट के 'यू' सर्टिफ़िकेट प्रदान किया गया, लेकिन बाद में रिलीज़ तिथि को 17 जून से बदलकर वापस 24 जून कर दिया गया। 19 मार्च 2018 को फिल्म का वर्ल्ड टीवी प्रीमियर हुआ।
फिल्म के निर्माण पर 8 करोड़ तथा प्रचार पर 6 करोड़ रुपये खर्च हुए; इस तरह से इसके कुल लागत 14 करोड़ रुपये हुई। फिल्म के सैटेलाइट राइट्स 7.50 करोड़ रुपये में, म्यूजिक राइट्स 3.50 करोड़ रुपये में और इंडिया थिएट्रिकल राइट्स 8 करोड़ रुपये में बेच दिए गए, जिससे रिलीज के पहले ही 19 करोड़ रुपये की कमाई के साथ निर्माता ने पांच करोड़ रुपये का मुनाफा कमा लिया था। इसने बॉक्स ऑफिस पर लगभग 4.10 करोड़ रुपये का व्यापर किया।
