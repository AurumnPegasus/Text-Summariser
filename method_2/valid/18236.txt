ज़िन्दगी 1940 में बनी एक हिन्दी फ़िल्म है जिसमें मुख्य भूमिका कुन्दन लाल सहगल ने निभाई है। फ़िल्म के निर्देशक पी.सी. बरुआ हैं और इसके लेखक जावेद हुसैन तथा प्रसिद्ध निर्देशक किदार नाथ शर्मा हैं। यह फ़िल्म सन् 1940 की सबसे सफल फ़िल्म थी।
एक दिन एक अविवाहित, बेरोज़गार, आवारा, जुआरी रतन एक विवाहिता श्रीमती से टकरा जाता है। श्रीमती के शराबी पति ने उसे मार-पीट कर घर से बाहर निकाल दिया है। अब दोनों मिलकर एक झूठे धर्मार्थ संगठन के लिये चंदा इकट्ठा करके अपना गुज़ारा करने लगते हैं। ठगी करके वे जो पैसा कमाते हैं उससे किराये का एक फ़्लैट लेकर दोनों साथ रहने लगते। इस बीच श्रीमती के पिता का देहान्त हो जाता है लेकिन मरने से पहले वह अपनी सारी जायदाद श्रीमती के नाम कर देते हैं। अपने पुराने पापों का प्रायश्चित करने की नीयत से वह सामाजिक कार्यों में लग जाती है और अपने पिता से मिली सम्पत्ति को दान में देने लगती है और लखिया नामक एक अनाथ को गोद भी ले लेती है। श्रीमती रतन को लखिया की पढ़ाई के लिये रख लेती है लेकिन रतन के ज़िद करने पर कि वे दोनों फिर साथ रहने लगें, उसे उसके पुराने पाप कचोटने लगते हैं और वह रतन को दुतकार देती है। फ़िल्म के अन्त में श्रीमती तन्हा मर जाती है।
इस फ़िल्म का संगीत दिया है पंकज मलिक ने और गीतकार हैं आरज़ू लखनवी और किदार नाथ शर्मा।
