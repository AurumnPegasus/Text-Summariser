दत्त नाम के कई कवि हुए हैं-
ये सभी कवि अपनी रचनाओं में 'दत्त' या कभी-कभी 'दत्तकवि' का प्रयोग करते हैं जिसके कारण यह निश्चय कर पाना कठिन होता है कि कौन रचना किस दत्त कवि की है। 'कविदत्त' और 'दत्तकवि' नाम से 'दिग्विजयभूषण' में दो, 'शिवसिंहरोज' में तीन और 'मिश्रबंधु विनोद' में दो कवियों का स्पष्ट एवं पृथक्-पृथक् उल्लेख हुआ है। किंतु इनमें सर्वाधिक महत्वपूर्ण और प्रसिद्ध हैं 'लालित्यलता' संज्ञक उत्कृष्ट रीतिग्रंथ के प्रणेता कवि दत्त।
ये अंतर्वेद में गंगातट पर स्थित जाजमऊ के निवासी थे। शिवसिंह सेंगर ने इनका उपस्थितिकाल संo 1836 विक्रमी माना है जबकि जार्ज ग्रियर्सन इसे कवि का जन्मकाल मानते हैं। लेकिन इतना होने पर भी दोनों यह स्वीकार करते हैं कि ये चरखारी के राजा खुमान सिंह के आश्रित थे। खुमान सिंह का शासनकाल संo 1818-1839 विo तक ही था, इस नाते इस कवि का समय खुमानसिंह के शासनकाल के मध्य ही मानना चाहिए। 'लालित्यलता' का निर्माण काल संo 1791 विo है इस कारण कविदत्त का जन्मकाल अनुमान से 18वीं शताब्दी के पूर्वार्ध में ही माना जा सकता है।
ये कुछ समय टिहरी के राजकुमार फतेसिंह के यहाँ भी रहे थे। इनकी कुल पाँच रचनाएँ कही जाती हैं--
'लालित्यलता' उत्कृष्ट अलंकारग्रंथ है जो कवि की कीर्ति का आधार है। भाव बड़े सरस, मधुर, और मार्मिक उद्गारों से पूर्ण हैं। भावगत और भाषागत दोनों प्रकार की विशिष्टताओं से कवि की कविता ओतप्रोत है। इन्हीं विशेषताओं के कारण मिश्रबंधुओं ने इन्हें दास की कोटि का कवि माना है।
