
तोकमोक मध्य एशिया के किर्गिज़स्तान देश के चुय प्रांत में एक शहर है। यह किर्गिज़स्तान के उत्तर में राष्ट्रीय राजधानी बिश्केक से पूर्व में चुय नदी और काज़ाख़स्तान की सरहद के पास स्थित है। सन् 2004 से 19 अप्रैल 2006 तक यह चुय प्रांत की राजधानी भी रहा था।
तोकमोक चुय नदी की वादी के बीच में स्थित है और इस क्षेत्र पर बहुत से राज्य और साम्राज्य हज़ारों सालों से झगड़ते आए हैं। तोकमोक से 7 किमी दक्षिण-पश्चिम पर गोएकतुर्कों की पश्चिमी तुर्की ख़ागानत की राजधानी और रेशम मार्ग पर स्थित महत्वपूर्ण अक-बेशिम शहर के खँडहर स्थित हैं। चीन के तंग राजवंश काल में प्रसिद्ध होने वाला चीनी कवि ली बाई और तुर्की भाषा के एक महत्वपूर्ण ग्रन्थ कूतादगू बिलिग का रचियता युसुफ़ ख़ास​ हाजिब बालासगूनी दोनों यही अक-बेशिम में पैदा हुए थे।
पुरातत्व-विशेषज्ञों के अनुसार तोकमोक से 15 किमी दक्षिण में सोग़दाईयों का बालासगून शहर स्थित था जो काराख़ानी ख़ानत की राजधानी भी रहा। यहाँ पर 11वीं सदी में बनी बुराना मीनार खड़ी है। यहाँ एक टीला है जो कभी एक छोटा सा क़िला हुआ करता था। इसके अलावा यहाँ क़ब्रों के पत्थर और बाल-बाल मिलते हैं। इस क्षेत्र में कुछ स्किथी लोगों के अवशेष भी मिले थे लेकिन वे अब अन्य शहरों के संग्रहालयों में प्रदर्शित हैं।
तोकमोक के स्थल पर बस्ती की स्थापना ख़ोक़न्द​ की ख़ानत​ ने 1830 ईसवी के आसपास उस राज्य के उत्तरी क्षेत्र में एक फ़ौजी छावनी और क़िला बनाने के लिए की थी। 30 साल बाद, जब इस क्षेत्र पर रूसी साम्राज्य का क़ब्ज़ा स्थापित हो रहा था, तब उन्होंने यह क़िला ढा दिया। 13 मई 1864 को रूसी कर्नल मिख़ाईल चेरन्यानेव​ ने आधुनिक तोकमोक शहर की स्थापना करी। 1878 में चुय नदी में बाढ़ के प्रकोप से अधिकांश शहर नष्ट हो गया जिस से बहुत से सरकारी दफ़्तर बिश्केक चले गए और तोकमोक शहर का महत्व घटा। किरगिज़ भाषा में 'तोकमोक' शब्द का अर्थ 'हथौड़ा' होता है।
