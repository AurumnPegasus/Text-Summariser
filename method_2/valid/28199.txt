जब लोग अपनी चिकित्सा या उपचार के लिये अपने देश से बाहर किसी अन्य देश की यात्रा करते हैं तो यह चिकित्सा पर्यटन कहलाता है। कुछ दशकों पहले प्रायः निम्न विकसित देशों के लोग उच्च विकसित देशों के प्रमुख चिकित्सा केंद्रों में अपने देश में अनुपलब्ध चिकित्सा उपचारों के लिये 'चिकित्सा पर्यटन' करते थे। परन्तु, हाल ही के वर्षों में तो उच्च विकसित देशों के नागरिक सस्ते लेकिन गुणवत्तापूर्ण चिकित्सा के लिये तीसरी दुनिया के देशों की यात्रा करने लगे हैं। सस्ता होने के अलावा अपने देश में किसी चिकित्सीय उपचार का उपलब्धत न होना या अवैध होना भी चिकित्सा पर्यटन का कारण होता है। चिकित्सा पर्यटन, पर्यटन की एक नवीन और सबसे अधिक विकसित होती शाखा मानी जाती है।
चिकित्‍सा पर्यटन के लिए भारत बिल्कुल सही जगह है जिसमें स्‍वास्‍थ्‍य लाभ के अलावा दुनिया की खूबसूरत जगहों का भ्रमण भी किया जा सकता है। अतिविशिष्‍ट चिकित्‍सा देखभाल, उपकरण और सुविधाओं की भारत में उपलब्धता के कारण पर्यटक बड़ी संख्‍या में यहां आ रहे हैं। भारत विदेशी पर्यटकों को गुणवत्तापूर्ण और किफायती स्‍वास्‍थ्‍य देखभाल प्रदान करने में दक्ष होता जा रहा है।
निम्‍नलिखित लाभों के कारण भारत 'वैश्विक स्‍वास्‍थ्‍य पर्यटन' का प्रमुख गन्तव्य बनने की प्रक्रिया में है:
भारत सरकार ने 18 दिसम्बर 2017 को संसद में कहा था कि भारत में चिकित्सा पर्यटन का मूल्य वर्ष 2020 तक नौ अरब अमेरिकी डालर तक पहुंचने की उम्मीद है जो 2015 में तीन अरब डालर था। पर्यटन राज्य मंत्री के जे अल्फोंस ने लोकसभा को एक प्रश्न के लिखित जवाब में यह जानकारी दी थी। उन्होंने कहा कि भारत पिछले कुछ वर्षों में एक प्रमुख चिकित्सा पर्यटन क्षेत्र के रूप में उभरा है। उन्होंने यह भी कहा कि वाणिज्य मंत्रालय की 2016 की एक रिपोर्ट के अनुसार भारत शीर्ष छह चिकित्सा-मूल्य-पर्यटन गंतव्य में शामिल है जिसमें थाईलैंड, सिंगापुर, मलेशिया, ताईवान और मैक्सिको भी शामिल हैं।
