सोफिया कोवालेवस्कया  रूस की प्रसिद्ध गणितज्ञ थीं। वे संसार में पहली महिला थीं जिन्होंने विश्विद्यालय की प्रोफ़ेसर और रूसी विज्ञान अकादमी की सह-सदस्या का पद पाया। उन्होने गणितीय विश्लेषण, अवकल समीकरण तथा यांत्रिकी में महत्वपूर्ण योगदान दिया। स्वीडेन जाने के बाद उन्होने अपना नाम सोन्या रख लिया। सोफिया एक संपादक के तौर पर किसी विज्ञान पत्रिका के लिए कार्य करने वाली भी पहली महिलाओं में से थीं। उन्नीसवीं सदी में जब रूस में युवतियों के लिए विज्ञान की उच्च शिक्षा के द्वार बंद थे, तब सोफिया ने यह उपलब्धि प्राप्त की। कोवालेवस्कया की मेधा गणित तक ही सीमित नहीं थी, एक कवि और जन-प्रचारक के नाते भी उन्होंने प्रसिद्धि पायी। युवावस्था की दहलीज पर कदम रखते हुए ही सोनिया ने ऐलान कर दिया था: “मुझे यह एहसास हो रहा है कि मेरे भाग्य में विज्ञान को जीवन अर्पित करना और स्त्रियों के लिए नया मार्ग बनाना लिखा है, क्योंकि इसी से न्याय की सेवा होगी”। उनका जीवन-काल केवल 41 वर्ष का रहा, किंतु इतने अल्प समय में भी उन्होंने बहुत कुछ देखा, पाया और अनुभव किया।
सोफिया कोवालेवस्कया का जन्म मॉस्को में 15 जनवरी 1850 को हुआ। वे अपने माता-पिता की तीन संतानों में से दूसरी थीं। उनके बचपन का नाम कोर्विन क्रूकोव्स्कया था। सोफिया के पिता वेसिली वेसिल्येविच कोर्विन क्रूकोव्स्की रूस की शाही सेना में तोपखाने के लेफ्टिनेण्ट जनरल के पद पर सेवारत थे। उनकी माँ येलिज़ावेता फ़ेदोरोव्ना शूबर्त जर्मन कुल की एक विदुषी महिला थीं तथा उनकी दादी रोमानियायी थीं। जब सोफिया मात्र 11 वर्ष की थीं तभी उनके कमरों की दीवारों पर अवकलन और समाकलन के भित्तिपत्र शोभायमान हुआ करते थे, जो कि कैलकुलस के लिए उनकी आरंभिक तैयारी थी।== छात्रा
