तनाह लोत, इंडोनेशिया के प्रान्त बाली के सागर तट पर स्थित एक शैलसमूह है। यह इंडोनेशिया के विश्व प्रसिद्ध मंदिर पुरा तनाह लोत घर है, साथ ही यह छायाकारी के शौकीनों और विदेशी पर्यटकों के बीच विशेष रूप से लोकप्रिय है।
तनाह लोत का बाली भाषा में अर्थ समुद्री भूमि होता है। यह देनपसार से लगभग 20 किलोमीटर की दूरी पर स्थित है और तबानन रीजेंसी का एक हिस्सा है। दक्षिण पश्चिम तट पर स्थित मंदिर एक बडी चट्टान पर बना है, जिसे हजारों वर्षों के दौरान समुद्री पानी के ज्वार से हुये क्षरण के फलस्वरूप यह आकृति प्राप्त हुई है। 
माना जाता है पुरा तनाह लोत का निर्माण 15वीं शताब्दी में एक पुजारी निरर्थ ने कराया था। दक्षिणी तट के किनारे किनारे चलते हुये वो इस स्थान पर पहुंचे और उन्हें इस स्थान की सुन्दरता ने मोह लिया। कुछ मछुआरों ने उन्हें देखा और उन्हें उपहार प्रदान किये। निरर्थ ने फिर रात इस शिला पर बिताई। बाद में उन्होनें मछुआरों से इस स्थान पर बाली के समुद्री देवता के मंदिर के निर्माण का आग्रह किया।
तनाह लोत मंदिर, शताब्दियों से बाली की पौराणिक संस्कृति का एक अभिन्न अंग है। यह मंदिर सागर तट पर बने उन सात मंदिरों में से एक है जिन्हें एक श्रृंखला के रूप में बनाया गया है। हर मंदिर से अगला मंदिर दिखता है। सैलानियों के बीच लोकप्रिय इन मंदिरों पर हिन्दु मिथकों का स्पष्ट प्रभाव देखा जा सकता है। 
माना जाता है कि बुरी आत्माओं और घुसपैठियों से इस मंदिर की सुरक्षा इसकी शिला के नीचे रहने वाले विषैले सर्प करते हैं। एक कथा के अनुसार निरर्थ के दुपट्टे से बना एक विशाल समुद्री सर्प इस मंदिर की आज भी सुरक्षा करता है।
1980 में मंदिर की शिला भुरभुरी होकर झडने लगी थी और मंदिर और इसके आसपास के क्षेत्र को खतरनाक घोषित कर दिया गया था। तब जापान की सरकार ने इंडोनेशिया की सरकार को इस मंदिर के बचाने के लिए 800 अरब इंडोनेशियाई रुपियाह का ऋण दिया था) इसके फलस्वरूप तनाह लोत की चट्टान के लगभग एक तिहाई हिस्से को कृत्रिम चट्टान से ढककर एक नया रूप दिया गया है जिसका पर्यवेक्षण जापानियों द्वारा स्वयं किया गया है। 
तनाह लोत के आसपास का क्षेत्र अत्यधिक रूप से व्यवसायिक है और लोगों को इस क्षेत्र में प्रवेश के लिए भुगतान करना पड़ता हैं। मंदिर तक पहुँचने के लिए, आगंतुकों को बाली लोगों के एक बाजार से होकर गुजरना पडता है जो यादगार वस्तुयें बेचते हैं। चट्टान की चोटी पर, पर्यटकों के लिए रेस्तरां बनाये गये हैं।
निर्देशांक: 8°37′16″S 115°05′14″E / 8.62107°S 115.08716°E / -8.62107; 115.08716
साँचा:इंडोनेशिया के पर्यटन आकर्षणसाँचा:इंडोनेशिया के हिन्दु मंदिर
