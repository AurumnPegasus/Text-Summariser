ख़ातून एक स्त्रियों को दी जाने वाली उपाधि है जो सब से पहले गोएकतुर्क साम्राज्य और मंगोल साम्राज्य में प्रयोग की गई थी। इनके क्षेत्रों में यह "रानी" और "महारानी" की बराबरी की उपाधि थी। समय के साथ-साथ यह भारतीय उपमहाद्वीप में "देवी" की तरह किसी भी महिला के लिए एक आदरपूर्ण ख़िताब बन गया। भारत में कई प्रसिद्ध औरतों के नाम से यह उपाधि जुड़ी हुई है, मसलन "हब्बा ख़ातून" कश्मीरी भाषा की एक प्रसिद्ध कवियित्री थीं।
"ख़ातून" में 'ख़' की ध्वनि का उच्चारण 'ख' से थोड़ा भिन्न होता है।
हालांकि "ख़ातून" नाम का प्रयोग तुर्की-मंगोल लोगों ने पहले किया, यह वास्तव में तुर्की भाषाओँ से उपजा शब्द नहीं है, बल्कि सोग़दी भाषा से लिया गया है, जो प्राचीन मध्य एशिया में बोली जाने वाली एक हिन्द-ईरानी भाषा थी। फ़ारसी में इसे "خاتون‎" लिखा जाता है। तुर्की में इसे "हातून" उच्चारित किया जाता है। "ख़ातून" प्रयोग में "ख़ान" की बराबरी की स्त्रीलिंग उपाधि है, लेकिन ध्यान रहे की भाषावैज्ञानिक नज़रिए से "ख़ान" का स्त्रीलिंग रूप "ख़ानम" या "ख़ानुम" है।
