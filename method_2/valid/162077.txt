ये वो सहर तो नहीं। .. 
'ये वो सहर तो नहीं। ..' युवा कथा लेखन के विकासशील प्रान्‍तर में उज्‍जवल उपलब्धि की तरह उपस्थित पंकज सुबीर का प्रथम उपन्‍यास है। पंकज सुबीर ने अपने पहले कहानी संग्रह 'ईस्‍ट इंडिया कम्‍पनी' से ही पाठकों और आलोचकों का ध्‍यान आकर्षित किया था। भाषा की पहेलियों और इंटरनेटी विद्वता के बीच कुलेल करते अनेक रचनाकारों के मध्‍य पंकज सुबीर के रचनात्‍मक सराकोर आश्‍वस्‍त करते हैं। इतिहास और वर्तमान की सहगाथा और समय का संश्लिष्‍ट रूपक रचते उपन्‍यास 'ये वो सहर तो नहीं' में पंकज सुबीर कथा रस और कथा सिद्धि की रेखांकित करने योग्‍य दिशाओं का परिचय देते हैं। इस उपन्‍यास में समय समीक्षा का एक महाकाव्‍यात्‍मक उपकम है। 1857 और 2007 के समयों की पड़ताल करते हुए उपन्‍यास यह देखना चाहता है कि उन सामाजिक मूल्‍यों का क्‍या हुआ जिनके लिये इस महादेश में जनक्रान्ति का अभूतपूर्व प्रस्‍थान निर्मित हुआ था। क्‍या मुक्ति के महास्‍वप्‍न अभी मध्‍यांतर में हैं ? जड़ता, दासता, शोषण, अन्‍याय, अस्मिता-संघर्ष तथा दरिद्रता आदि के स्‍तरों से घनीभूत 'अमानिशा' क्‍या समाप्‍त हो सकी है ? क्‍या जिस सुबह का इन्‍तज़ार असंख्‍य जनों को था, उसका चेहरा दिख सका ? डेढ़ सौ वर्ष से अधिक समय की थाह लगाते हुए लेखक ने प्रकारान्‍तर से लोकतन्‍त्र की सामर्थ्‍य और सीमा को परखा है। साहिर लुधियानवी के प्रबल आशावाद 'वो सुबह कभी तो आयेगी' और फ़ैज़ के मोहभंग 'वो इन्‍तज़ार था जिसका ये वो स‍हर तो नहीं' की स्‍मृति जगाता यह उपन्‍यास एक उपलब्धि है। 'ये वो सहर तो नहीं। ..' इस दृष्टि से भी महत्‍वपूर्ण है कि यह रक्‍तबीज जैसी समस्‍याओं की नाभिनालबद्धता को उद्घाटित करता है। ये समस्‍याएं सभ्‍यता के बढ़ते आवरणों के साथ बहुरूपिया हो गईं हैं। उपन्‍यास का अंतिम वाक्‍य है 'मुकदमे अभी तक चल रहे हैं, चल रहे हैं, चल रहे हैं'। विश्‍व-मानवता के न्‍यायालय में मुक्ति के तमाम मुकदमों की स्थिति बयान करता यह उपन्‍यास हमारे समय का विराट बिम्‍ब है। पंकज सुबीर ने जटिल शिल्‍प को साधने के साथ भाषा की मर्मान्‍वेषी प्रकृति का सार्थक उपयोग किया है। भारतीय ज्ञानपीठ के 'नवलेखन पुरस्‍कार' से सम्‍मानिक ' ये वो सहर तो नहीं। ..' समाजकि सरोकार, राजनीतिक विवेक, सभ्‍यता समीक्षा और औपन्‍यासिक उत्‍कर्ष के लिये निश्चित रूप से महत्‍वपूर्ण माना जाएगा। सुशील सिद्धार्थ ये वो सहर तो नहीं हिंदी कथा जगत में अपना ख़ास मुकाम बना चुके युवा रचनाकार पंकज सुबीर का प्रथम उपन्यास--ये वो सहर तो नहीं --ज्ञानपीठ से आ गया है। इस उपन्यास के लिए पंकज जी को ज्ञानपीठ का नवलेखन पुरस्कार प्राप्त हुआ। साहित्य जगत से जुड़े लोग तो पढेंगे ही लेकिन पत्रकार साथियों तथा आई.ए.एस अधिकारियों को इसे जरूर पढना चाहिए। पंकज भाई ने व्यंग्य का तड़का लगते हुए शिवपालगंज की याद दिला दी। देखें किस खूबी से एक शहर नहीं देश के अधिकांश हिस्से की बात कही है--विरोध यहाँ की जनता कभी भी नहीं करती है। नल में पानी नहीं आता है तो ट्यूबवेल लगवा लेती है। वो भी सूख जाता है तो हेंडपंप से पानी भर लाती है। हेंडपंप भी नहीं मिलता तो टेंकर से पानी खरीद कर डलवा लेती है लेकिन कभी किसी से ये नहीं पूछती कि हुजूर, हमारे हिस्से का पानी गया कहाँ ?अधिकाँश लोग पीपली लाइव को याद करते हुए इस बात से सहमत होंगे। .. ये नए ज़माने की इलेक्ट्रोनिक मीडिया की पत्रकारिता है। उसमें आप नहीं काम करते, आपका कैमरा करता है। प्रधानमंत्री सड़क योजना के अंतर्गत बनी किसी भी सड़क की वीडिओ शूटिंग कर लाये। सड़क के गड्ढे और उसकी दुर्दशा पर चार ग्रामीणों की बाईट ले ली। उसके बाद वहीं खड़े होकर एक पीटूसी किया और वर्शन लेने पहुँच गए सम्बन्धित अधिकारी के पास ! यह जो सड़क बनने के कुछ ही दिनों बाद इतनी ख़राब हो गयी, इसको लेकर आप क्या एक्शन ले रहे हैं। बातों ही बातों में उस अधिकारी को वीडिओ फूटेज दिखा दिए। ..जैसे ही आप अधिकारी के पास से उठेंगे वह तुरंत ठेकेदार को फोन लगाकर सब कुछ बता देगा। उसके बाद होगा यह कि वह ग्रामीण, वह सड़क टीवी के पर्दे पर आने की हसरत दिल में लिए ही रह जाएँगे.चैनल पत्रकार का सड़क के गड्ढे देखने का नजरिया क्रांतिकारी रूप से बदल चुका होगा। पंकज जी ने सीधे सपाट शब्दों में सच्चाई बयां कर दी। ..इस समय तक प्रदेश स्तर पर ही करीब 30 समाचार चैनल कार्य कर रहे थे। कुछ तो ऐसे थे कि जिनके कैमरामेन और संवाददाता चैनल का लोगो लगे माइक के साथ फील्ड में तो खूब दिखाई देते थे, लेकिन इन समाचार चैनलों को आजतक किसी ने टीवी पर नहीं देखा था।...इन समाचार चैनलों ने बड़े स्तर पर प्रदेश भर में अपने संवाददाताओं की नियुक्ति कर रखी थी। नियुक्ति के लिए दो शर्तें थी। पहली तो यह कि संवाददाता के पास अपना स्वयं का कैमरा तथा कैमरामेन हो। दूसरी महत्वपूर्ण शर्त यह थी कि संवाददाता को हर माह दस हज़ार रुपये के विज्ञापन अपने चैनल को देने होते थे। इसमें से भी विज्ञापन शब्द हटा दें तो दस हज़ार रुपये हर माह चैनल के ऑफिस में जमा करवाने होते थे। प्रदेश के कई आबकारी ठेकेदारों, माफियाओं, नेताओं ने इसी स्कीम के तहत किसी न किसी चैनल की आईडी ले रखी थी।
