जासूसी दुनिया इब्न-ए-साफ़ी द्वारा लिखित उर्दू के जासूसी उपन्यासों की एक शृंखला है। इसका पहला उपन्यास, 'दिलेर मुजरिम', मार्च 1952 में प्रकाशित हुआ और यह विक्टर गन द्वारा लिखित 'आयरनसाइड्ज़ लोन हैंड​' नामक अंग्रेज़ी उपन्यास द्वारा प्रेरित था। लेकिन इसमें इब्न-ए-साफ़ी ने दो मुख्य पात्रों की स्वयं कृति करी जो पाठकों को बहुत भाए - कर्नल फ़रीदी और कप्तान हमीद। कुल मिलकर इस शृंखला में उन्होंने 125 उपन्यास लिखे।
जासूसी दुनिया शृंखला के उपन्यास अपने दिलचस्प खलनायकों के लिए जाने जाते थे, मसलन सिंग हई, जो एक चीनी खलनायक था। उसे 'जोंक' के नाम से भी बुलाया जाता था क्योंकि वह अपने प्रतिद्वंदी का गला दबोचकर उसकी सांस रोकने में माहिर था। उसका बदन बहुत लचकीला था - अगर उसपर गोली चलाई जाए तो चलने वाले का हाथ देखकर वह गोली का मार्ग भांप लेता था और अपना शरीर हिलाकर गोली से बच जाता था। स्त्रियाँ उसकी बड़ी कमजोरी थीं और वह हमेशा किसी नई स्त्री से शारीरिक सम्बन्ध बनाने की ताक में रहता था।
