द्रवित पेट्रोलियम गैस को रसोई गैस के रूप में अधिक जाना जाता है। यह वस्तुतः कई हाइड्रोकार्बन गैसों का मिश्रण है। यह घरों में खाना पकाने, गरम करने वाले उपकरणों एवं कुछ वाहनों में इंधन के रूप में प्रयुक्त होती है। आजकल यह एक शीतलक के रूप में क्लोरोफ्लोरो कार्बन के स्थान पर क्रमशः अधिकाधिक प्रयुक्त होने लगी है क्योंकि इसके प्रयोग से ओजोन परत को कोई नुकसान नहीं होता।
एलपीजी में मुख्यतः प्रोपेन और ब्यूटेन गैसें होती हैं जबकि प्राकृतिक गैस में मुख्यतः मिथेन और इथेन गैसे होतीं हैं जो अपेक्षाकृत हल्की गैसे हैं। एलपीजी का कैलोरिफिक मान 94 MJ/m3 होता है जब्कि प्राकृतिक गैस का कैलोरिफिक मान 38 MJ/m3 होता है। इसका मतलब हुआ कि एलपीजी के चुल्हे में सीधे प्राकृतिक गैस चलाने से काम नहीं बनेगा, उसमें कुछ बदलाव करना पड़ेगा।
