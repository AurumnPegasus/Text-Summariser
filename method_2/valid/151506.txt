परमदानव तारा एक अत्याधिक द्रव्यमान और चमक वाला तारा होता है जिस से लगातार गैस, प्लाज़्मा और अन्य द्रव्य बड़ी मात्राओं में अंतरिक्ष में उछलते रहते हैं। यर्कीज़ वर्णक्रम श्रेणीकरण में इसकी चमक की श्रेणी "0" है ।
"परमदानव तारे" को अंग्रेज़ी में "हाइपरजाएंट स्टार" कहा जाता है।
परमदानव तारा कहलाने के लिए किसी तारे के निरपेक्ष कांतिमान को -7 मैग्निट्यूड से अधिक होना चाहिए और बहुत ही भीमकाय होना चाहिए। जिन तारों का गैसमंडल बहुत विशाल होता है उनके वर्णक्रम में 656.28 नैनोमीटर के तरंग दैर्घ्य पर Hα नाम की एक लकीर शामिल होती है जो हाइड्रोजन गैस की एक विशेष उत्तेजना से पैदा होती है। इसलिए वैज्ञानिक परमदानवों की पहचान के लिए उनकी चमक और Hα की मौजूदगी की परख करते हैं।
परमदानवों में सूरज से 100-265 गुना द्रव्यमान होता है, यानि 100-265 M☉ का द्रव्यमान होता है। उनकी चमक सूरज की चमक से लाखों-करोड़ों गुना ज़्यादा होती है। अलग-अलग परमदानवों का सतही तापमान एक दुसरे से बहुत भिन्न होता है और 3,500 कैल्विन से लेकर 35,000 कैल्विन तक हो सकता है। परमदानव अंदरूनी रूप से अस्थाई होते हैं इसलिए उनकी चमक समय के साथ-साथ बदलती रहती है। इतना अधिक द्रव्यमान होने से उनकी उम्र भी कम होती है - जहाँ हमारे सूरज को 10 अरब साल की आयु मिली है वहाँ महादानव तारे कुछ दसियों लाख साल ही जीते हैं। इतनी कम आयु के कारण परमदानव तारे बहुत कम ही मिलते हैं।
