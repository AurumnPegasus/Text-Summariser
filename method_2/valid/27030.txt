संक्षिप परिचय
राजस्व ग्राम/नगर "गोठांव", पूर्वांचल के आज़मगढ़ जनपद के मार्टीनगंज तहसील में स्थित है। यह ग्राम/नगर गम्भीरपुर-मार्टीनगंज मार्ग पर स्थित है। यह ग्राम/नगर जनपद आज़मगढ़ मुख्यालय से लगभग 34 किमी0 दूरी पर है। इस ग्राम/नगर में कुल 14 वार्ड तथा लगभग 10 मुहल्ले हैं। यह स्थान पूर्वी उत्तर प्रदेश के बौद्धों का प्रमुख केंद्र है। इसी स्थान पर बौद्ध आचार्य चन्द्रजीत गौतम का जन्म हुआ। यहां आचार्य चन्द्रजीत गौतम द्वारा स्थापित एक बुद्ध विहार है। आचार्य चन्द्रजीत गौतम ने धार्मिक एवं सामाजिक क्षेत्र में अतुलनीय कार्य किया है। आचार्य के व्यक्तिगत स्वभाव और निष्ठावान व्यक्तित्व के कारण इस स्थान पर अनेक विदेशी भी आते हैं उदाहरण के लिए वर्मा, थाईलैंड, श्रीलंका, कोरिया आदि देशों के बौद्ध भिक्खु/उपासक आदि अपनी गरिमामय उपस्थिति दे चुके हैं। इस स्थान पर शिक्षा की ज्योति जलाने का पुनीत कार्य मा0 सूबेदार सिंह जी ने किया। सबसे पहले इन्होंने ही यहां पर अस्पृश्यों के लिए भी शिक्षा का द्वार खोला। इस कार्य के कारण कुछ लोगों ने उनके घर तक को जला दिया फिर भी आप पीछे नहीं हटे। मा0 सत्यनारायण सिंह जी एवं मा0 राजनारायण सिंह जी ने भी शिक्षा में विशेष योगदान दिया। इस क्षेत्र के स्व0 राम प्रकाश यादव उर्फ़ राम पलट यादव का नाम स्वतन्त्रता सेनानी के साथ-साथ प्रसिद्ध चिकित्सक एवं समाजसेवी के रूप में अमर है। उनके सुपुत्र डॉ0 सुनील कुमार यादव भी प्रसिद्ध चिकित्सक के साथ समाज सेवा का भी कार्य कर रहे हैं। इस क्षेत्र के विकास में ग्राम प्रधानों का विशेष योगदान रहा। इस क्षेत्र के विद्युतीकरण में विशेष योगदान पूर्व प्रधान लालजीत राजभर जी का रहा।
नाम 
