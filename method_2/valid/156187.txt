परिणामित्र, कार्य की दृष्टि से, कोर की दृष्टि से एवं आकार-प्रकार की दृष्टि से कई प्रकार के होते हैं किन्तु अभिकल्पन के आधार पर इन्हें तीन श्रेणियों में बाँट सकते हैं-
क्रोडवाले परिणामित्र - इसका क्रोड निरंतर चुंबकीय पथ का होता है। क्रोड के विभिन्न खंडों में प्राथमिक और द्वितीयक कुंडलियाँ स्थित होती हैं। कभी-कभी प्राथमिक और द्वितीयक घटक एक आयताकार क्रोड के भिन्न भिन्न पार्श्वों पर होते हैं।
कवचवाले परिणामित्र - ये क्रोडवाले परिणामित्रों से भिन्न होते हैं। इनमें कुंडलियाँ किसी पदार्थ के केंद्रीय भाग में स्थित होती हैं और चुंबकीय परिपथ दो या अधिक पथों में पूरा होता है। शक्ति परिणामित्र, क्रोड और कवच दोनों प्रकार के बनते हैं।
खुले क्रोडवाले परिणामित्र - प्राथमिक और द्वितीयक कुंडलियाँ किसी सीधे क्रोड पर कुंडलित और संकेंद्री रूप से स्थित होती हैं। ये छोटे आकार के तैयार किए जाते हैं। इनका उपयोग कुछ टेलीफोनी उपस्करों में होता है।
वे ट्रांसफॉर्मर शक्ति ट्रांसफॉर्मर कहलाते हैं जिनका मुख्य उद्देश्य विद्युत शक्ति को प्राथमिक वाइंडिंग से द्वितियक वाइंडिंग में हस्तान्तरित करना होता है। वैसे तो सभी ट्रांसफॉर्मरों में कुछ न कुछ विद्युत शक्ति प्राइमरी से सेकेण्डरी कुण्डलियों में ट्रांसफर होती है किन्तु शक्ति ट्रांसफॉर्मरों में हस्तांतरित शक्ति की मात्रा अपेक्षाकृत बहुत अधिक होती है। शक्ति ट्रांसफॉर्मर वोल्टता को कम या अधिक भी करते हैं। इसके अलावा प्राइमरी और सेकेण्डरी में पृथक्करण भी प्रदान करते है।
शक्ति ट्रांसफॉर्मर के कुछ उदाहरण हैं-
इन ट्रांसफॉर्मरों का उपयोग धारा, वोल्टता या शक्ति के मापन तथा उनकी मान निर्धारित मान से अधिक होने पर परिपथ को बन्द करने के लिये किया जाता है।
पल्स ट्राम्सफॉर्मर वह ट्रांसफॉर्मर है जिसे आयताकार विद्युत पल्सों को ट्रांसमिट करने के ध्येय से विशेष रूप से डीजाइन किया जाता है। इन पल्सों का राइज टाइम और फाल टाइम कम होता है तथा आयाम लगभग नियत होता है। अच्छा पल्स ट्रांसफॉर्मर वह है जो ऐसी पलों को कम से कम परिवर्तन के साथ द्वितीयक वाइंडिंग में दे सके। अर्थात द्वितीयक वाइंडिंग में प्राप्त पल्स का राइज और फाल-टाइम कम होना चाहिये और आयाम में 'ड्रूप' नहीं आना चाहिये । 
इसमें प्रत्यावर्ती धारा का परिणमन एक ही कुंडली से संपन्न होता है। अत: इसका नाम स्वपरिणामित्र है। इसका कार्य संचरण विभवमापी के समान है। प्रयुक्त प्राथमिक वोल्टता को पूरी कुंडली में विकसित होने का अवसर दिया जाता है। निवेश और निर्गत में एक टर्मिनल उभयनिष्ठ होता है। एक संस्पर्श बिंदु को कुंडली के साथ सरकाकर निर्गत वोल्टता का परिवर्तन किया जाता है। इससे निवेश वोल्टता की शून्य से लेकर अनेक गुनी समायोज्य, प्रत्यावर्ती वोल्टता प्राप्त की जा सकती है। इसका उपयोग प्रयोगशालाओं तथा उद्योगों में व्यापक रूप से होता है।
ये परिणामित्र स्थिर वोल्टता प्रदान करते हैं, भले ही निवेश वोल्टता का विचरण विस्तृत सीमाओं के बीच होता रहे। यह स्वनियंत्रण प्राथमिक और द्वितीयक दोनों परिपथों में एक बहुगुण कुंडलन से होता है। द्वितीयक कुंडलियों में से एक को उसके आरपार संधारित्र जोड़कर अनुनादी बनाया जाता है। द्वितीयक के इस भाग और द्वितीयक कुंडली के अवशिष्ट भाग में वोल्टता में 180 डिग्री का कलांतर होता है। अत: समस्त द्वितीयक कुंडलन के आर पार परिणामी वोल्टता स्थिर रहती है। इसके अतिरिक्त उच्च चुंबकीय फ्लक्स घनता स्वत: क्षतिपूरण में सहायक होता है। जब प्राथमिक वोल्टता 95 से 135 वोल्ट में बदलती है तब द्वितीयक वोल्टता केवल प्रतिशत ही बदलती है। लोड के मानों में परिवर्तन इस सीमा में कोई परिवर्तन नहीं करता। व्यापारिक स्थिर-वोल्टता-परिणामित्र उपलब्ध हैं और प्रोगशालाओं तथा उद्योगों में व्यापक रूप से उपयोग में आते हैं।
इनमें प्राथमिक और द्वितीयक के बीच की दूरी को किसी उपयोगी युक्ति से बनाए रखते हैं। इससे स्थिर धारा उत्पन्न होती है, जो निवेश वोल्टता के परिवर्तनों से प्रभावित नहीं होती।
शक्ति परिणामित्र स्थिर आवृत्ति पर क्रियाकारी होते हैं और इनका उपयोग आवृत्ति के परिवर्तन की स्थिति में नहीं हो सकता। संचार इंजीनियरी में ऐसे परिणामित्रों का उपयोग होता है, जो जटिल और परिवर्ती स्वरूपवाली धारा से संभरण होने पर, आवृत्तियों की विस्तृत सीमाओं में दक्षतापूर्वक कार्य कर सकें। इसके अनेक उपयोग रेडियो-टेलीफोनी, रेडियो टेलीग्राफी, रेडियो-अभिग्राहित्र और अनेक इलेक्ट्रॉनी परिपथों में होते हैं।
