मराकेश मोरक्को का चौथा बड़ा शहर है जो ब्लाड-एल-हमरा नामक विस्तृत मैदान में कैसाब्लांका से 160 मील दक्षिण-पश्चिम में 1,500 फुट की ऊँचाई पर स्थित है। लताकुंजों की अधिकता एवं पर्वतीय दृश्यों के कारण यह आकर्षक नगर है। मराकेश के मध्य में जेम्मा-एल-फना नामक विशाल चौक है। सुल्तान का महल भी एक विस्तृत भाग में स्थित है। इसके बाहर एगुडालका शाही पार्क है जिसके दो मील लंबे एवं 5,000 फुट चौड़े क्षेत्र में फलदार वृक्ष लगे हुए हैं। मराकेश चहारदीवारी से घिरा हुआ है जिसमें कई प्रवेशद्वार हैं। कास्बा द्वार बहुत ही सुंदर है। धार्मिक भवनों में कुतुबिया मस्जिद बहुत ही महत्वपूर्ण है जिसका गुंबद 221 फुट ऊँचा है तथा यह मराकेश के स्मारकों में सबसे अधिक आकर्षक है। कास्बा मस्जिद के पास में सादी शरीफों के मकबरे हैं। बाईआ प्रासाद रेजीडेंट का आवास रहा है।
