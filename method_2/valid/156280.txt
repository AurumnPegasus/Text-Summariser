जोनराज 15वीं सदी के एक कश्मीरी इतिहासकार और संस्कृत कवि थे।
उन्होंने 'द्वितीय राजतरंगिणी' नामक इतिहास-ग्रन्थ लिखा जिसमें उन्होंने कल्हण की राजतरंगिणी का सन् 1149 तक का वृत्तान्त जारी रखते हुए अपने समकालीन सुल्तान ज़ैन-उल-अबिदीन​ तक का वर्णन लिखा। बुड शाह का राज सन् 1423 से 1474 तक चला लेकिन जोनराज उनके शासनकाल का पूरा बखान नहीं लिख पाए क्योंकि उनके राजकाल के 35वें वर्ष में ही जोनराज का देहांत हो गया। उनके शिष्य श्रीवर ने वृत्तांत आगे चलाया और उनकी कृति का नाम 'तृतीय राजतरंगिणी' था जो 1459-1486 काल के बारे में है।
द्वितीय राजतरंगिणी में जोनराज ने कश्मीर में हिन्दू राजवंशों का अंत और मुस्लिम राजवंशों की शुरुआत का महत्वपूर्ण वर्णन दिया है।
जोनराज संस्कृत के विद्वान्, टीकाकार एवं इतिहासकार थे। कश्मीर के सुल्तान जैनुल आबिदीन के वे राजदरबारी पंडित थे। यद्यपि उनके जन्म और मृत्यु की निश्चित तिथियाँ अज्ञात हैं, तथापि 1389 से 1459 ईo के बीच उनका जीवित रहना अधिक संभावित है। उनके पिता का नाम नोनराज और पितामह का लोलराज था। ब्राह्मण परिवार में उत्पन्न जोनराज कुशाग्रबुद्धि थे और उन्होंने संस्कृत साहित्य का प्रगाढ़ अध्ययन किया था। सुल्तान जैनुल आबिदीन की न्यायप्रियता के परिणामस्वरूप उन्हें पैतृक संपत्ति भी मिल गई। 
प्रसिद्ध 'किरातार्जुनीयम्' और महाकवि मंखविरचित 'श्रीकंठचरितम्' पर ललित टीकाएँ लिखने के बाद जोनराज ने महाकवि जयानक कृत ऐतिहासिक ग्रंथ 'पृथ्वीराजविजय महाकाव्यम्' की विद्वत्तापूर्ण टीका लिखी। उनकी पृथ्वीराजविजय की टीका से प्रकट है कि उनमें अर्थज्ञान, ऐतिहासिक निवेश, सही व्याख्या तथा स्वतंत्र टिप्पणियों के लेखन का अद्भुत कौशल था। कदाचित् उनकी इसी टीका से प्रभावित होकर सल्तनत के न्यायालयों के निरीक्षक शिर्यभट्ट ने उन्हें कल्हण की राजतरंगिणी को पूर्ण करने की आज्ञा दी। कल्हण कश्मीर का इतिहास 1149-50 ईo तक ही लिख सके थे। उसके आगे 1459 ईo तक का इतिहास जोनराज ने लिखा जो 'द्वितीय राजतरंगिणी' के नाम से विख्यात है। उसमें जोनराज ने जयसिंह से रानीकोटा तक के हिंदू राजाओं का 347 श्लोकों में संक्षिप्त वर्णन किया है। इसकी तुलना में शाहमीर के कश्मीर हड़पने से लेकर जैनुल आबिदीन के राज्यकाल के 1459 ईo तक के इतिहास का अधिक वर्णन है। 
स्टीन के कथनानुसार जोनराज में यथेष्ट उपलब्धियाँ तो थीं, किंतु तदनुरूप मौलिकता का अभाव था। फिर भी जोनराज ने कल्हण से मिलती जुलती शैली में इतिहास लिखने में जिस काव्यात्मक योग्यता, चरित्रनिरूपण की उत्कृष्टता तथा घटनाओं के वर्णन में दक्षता का परिचय दिया है, वह स्तुत्य है। वैज्ञानिक शैली का अनुसरण करनेवाले आधुनिक इतिहासकार में वस्तुपरकता, निष्पक्षता और विवेकशीलता सदृश जिन गुणों का होना आवश्यक समझा जाता है उनमें उनका समुचित विकास न होते हुए भी जोनराज ने अपने ग्रंथ में यथार्थ विवरण देने की चेष्टा की है। जैनुल आबिदीन के विशेष कृपापात्र रहने के कारण सुल्तान के व्यक्तिगत गुणों के अतिरंजित वर्णन और उनकी कमियों के बारे में ग्रंथकार की चुप्पी खटकती अवश्य है, तथापि समकालिक होते हुए उन्होंने सिकंदरशाह और उसके हिंदू उत्पीड़क मंत्री सुहभट्ट के धर्मांध कृत्यों का वर्णन करते समय कोई संकोच नहीं किया। उनका कश्मीर का भौगोलिक वर्णन सही है। उन्होंने प्रत्येक राजा के अभिषेक और मृत्यु की ठीक तिथियाँ दी है। किंतु अन्य हिंदू इतिहासलेखकों की भाँति उनमें भी एक दोष था। उन्होंने अलग अलग शासकों के समय की विभिन्न घटनाओं का कोई तिथिक्रम नहीं दिया। द्वितीय राजतरंगिणी की भाषा में अरबी, फारसी और तुर्की शब्दों का भी समावेश हुआ है। 'द्वितीय राजतरंगिणी' लिखते हुए ही 1459 ईo में उनका प्राणांत हो गया। उनके शिष्य श्रीवर ने उनके बाद राजतरंगिणी के विषय को आगे बढ़ाया। संस्कृत विद्या के ह्रास के दिनों में जोनराज द्वारा अर्जित कीर्ति महत्वपूर्ण थी। कल्हण के पश्चात् उस परिपाटी के इने गिन इतिहासकारों में जोनराज का स्थान सुरक्षित है।
