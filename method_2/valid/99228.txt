निर्देशांक: 25°33′N 84°09′E / 25.55°N 84.15°E / 25.55; 84.15डुमराँव पहले भोजपुर रियासत का एक प्रसिद्ध गाँव हुआ करता था। बिहार के नये परिसीमन के अनुसार अब यह गाँव बक्सर जिले में पड़ता है। अब यह गाँव न रहकर बक्सर जिले का एक प्रसिद्ध शहर बन चुका है जिसकी अपनी नगरपालिका है। 
हिन्दुस्तान के मशहूर शहनाई वादक उस्ताद बिस्मिल्ला ख़ाँ का जन्म इसी गाँव की भिरंग राउत की गली में 21 मार्च 1916 को हुआ था।
डुमराँव बिहार के बक्सर जिले का सबसे पुराना शहर है जिसकी अपनी नगरपालिका है। इसका पोस्टल इन्डेक्स नं0 802119 है। यह किसी ज़माने में शाही रियासत का एक भाग हुआ करता था। आज यह बक्सर जिले की एक प्रमुख तहसील बन चुका है।
आरा-बक्सर राजमार्ग से मात्र डेढ किलोमीटर दूर स्थित इस शहर की ज़मीन खेती के लिहाज से बेहद उपजाऊ है। यहाँ के दस्तकारों के हाथ की बनी चटाइयाँ और दरी काफी मशहूर हैं। 'बिहारी जी का मन्दिर', 'काली जी का मन्दिर' व 'डुमरेजानी माई का मन्दिर' यहाँ के प्रसिद्ध पर्यटन स्थल हैं। बरतानिया जमाने के बने हुए वास्तुकला के अनेक स्थान भी दर्शनीय हैं जिन्हें देखने विदेशी पर्यटक प्राय: यहाँ आते रहते हैं।
डुमराँव भारत के मानचित्र पर भूमध्य रेखा से 25.55 डिग्री उत्तर व 84.15 डिग्री पूर्व में स्थित है। समुद्र तल से इसकी उँचाई 61 मीटर है।
भारतवर्ष की 2001 की जनगणना के अनुसार डुमराँव की कुल जनसंख्या 45,796 थी। इनमें 53% पुरुष व 47% स्त्रियाँ थीं। इस शहर की औसत साक्षरता दर उस समय 54% थी जो राष्ट्रीय साक्षरता दर से कम आँकी गयी थी। इसमें भी पुरुष 64% और महिलायें 43% ही शिक्षित हो पायी थीं। कुल जनसंख्या में 17% भाग उन बच्चों का था जिनकी आयु 6 वर्ष से भी कम थी।
