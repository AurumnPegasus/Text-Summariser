2.2 करोड़
मालागासी दक्षिणपूर्वी अफ़्रीका की मुख्यभूमि से कुछ दूर हिन्द महासागर में स्थित माडागास्कर द्वीप-राष्ट्र की मुख्य मानव जाति का नाम है। यह लोग अधिकतर मालागासी भाषा बोलते हैं और माडागास्कर देश के लगभग सभी लोग इस समुदाय के सदस्य हैं। हालांकि माडागास्कर अफ़्रीका के इतना पास स्थित है, मालागासी लोगों के मूल पूर्वज प्राचीनकाल में नौकाओं द्वारा हिन्द महासागर के पार स्थित इंडोनीशिया व मलेशिया के बोर्नियो द्वीप के क्षेत्र से आये थे। इसके उपरांत पूर्वी अफ़्रीका से भी कुछ लोग आकर इनमें मिल गये और आधुनिक मालागासी जाति इसी मिश्रण से बनी है।
मालागासी लोग दो मुख्य वर्गों में विभाजित हैं। पहला वर्ग "उच्चभूमि" वालों का है जो माडागास्कर द्वीप के बीच के पहाड़ी व पठारी क्षेत्रों में बसते हैं। जब बोर्नियों से मालागासी के पूर्वज तीसरी से दसवी शताब्दी ईसवी में समुद्र पार करके माडागास्कर पहुँचे तो वे अपने साथ चावल लाये थे, जो सबसे अधिक द्वीप के इन मध्य उच्चभूमि इलाक़ों में पनप पाता है। मालागासी लोगों का दूसरा वर्ग "तटवासियों" का है। हालांकि दोनों वर्गों में ही बोर्नियों व पूर्वी अफ़्रीका से आये पूर्वजों का मिश्रण है, तटवासी मालागासियों में पूर्वी अफ़्रीकियों की वांशजता अधिक है क्योंकि वे आकर तट के ख़ाली क्षेत्रों में बस गये थे। इसी कारणवश उच्चभूमियों का रंग तटवासियों से कुछ-कुछ हलका भी है।
उच्चभूमि मालागासियों में एक उपसमुदाय, मेरीना, विशेष रूप से द्वीप पर प्रबल रहा है और उन्होंने 18वीं सदी के अन्त में द्वीप को अपने अधीन संगठित करना आरम्भ कर दिया और 19वीं सदी तक लगभग पूरे द्वीप को एक राज्य में बाँध लिया। इसके बाद फ़्रान्स ने बलपूर्वक माडागास्कर पर आक्रमण किया और उसे अपना उपनिवेश बना लिया। बांटो और राज करो की नीति अपनाते हुए उन्होंने मेरिनाओं को अपने अधीन सरकार चलाने में मिला लिया और भिन्न वर्गों के बीच में द्वेश और प्रतिस्पर्धा के बीज बोये। 1960 में स्वतंत्रता के बाद भी यह तनाव बने रहे हैं।
