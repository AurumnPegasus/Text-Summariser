डेडपूल 2 एक आगामी अमेरिकी सुपरहीरो फ़िल्म है, जो मार्वल कॉमिक्स के चरित्र, डेडपूल पर आधारित है। यह एक्स-मैन फ़िल्म श्रृंखला की ग्यारहवीं फिल्म है, और 2015 की फिल्म डेडपूल की अगली कड़ी है। डेविड लीच द्वारा निर्देशित इस फिल्म की पटकथा रेट रीज़, पॉल वर्निक और रयान रेनॉल्ड्स ने लिखी है, और रेनॉल्ड्स इस फिल्म में जोश ब्रोलिन, मोरेना बैक्करीन, जूलियन डेनिसन, ज़ज़ी बीटज़, टीजे मिलर, ब्रायनना हिल्डब्रैंड, जैक केसी, और स्टीफन कपियासिक के साथ मुख्य भूमिका में दिखाई देंगे। डेडपूल 2 में डेडपूल भविष्य से आये सिपाही केबल से एक युवा म्युटेंट की रक्षा के लिए एक्स फोर्स नामक टीम का गठन करता है।
डेडपूल की अगली कड़ी बनाने के लिए योजनाएं 2015 में फिल्म की रिलीज से पहले ही शुरू हो गई थी, और फरवरी 2016 में इसकी आधिकारिक पुष्टि भी कर दी गई। हालांकि रेनॉल्ड्स, रीज़, वर्निक और निर्देशक टिम मिलर की मूल रचनात्मक टीम जल्दी ही दूसरी फिल्म में वापसी करने के लिए तैयार हो गई थी, लेकिन रेनॉल्ड्स के साथ कुछ रचनात्मक मतभेदों के कारण मिलर ने अक्टूबर 2016 में इस परियोजना को छोड़ दिया, और उनकी जगह लीच ने ले ली। केबल की भूमिका निभाने के लिए व्यापक स्तर पर खोज हुई, और अंततः ब्रॉलिन को इस भूमिका के लिए चुना गया; डोमिनो के रूप में बीटज़ का चयन भी उल्लेखनीय था। फिल्मांकन ब्रिटिश कोलंबिया, कनाडा में जून 2017 से अक्टूबर तक चला। फिल्मांकन के दौरान, स्टंट महिला जोई "एसजे" हैरिस की एक मोटरसाइकिल दुर्घटना में मृत्यु भी हो गई थी।
डेडपूल 2 संयक्त राज्य में 18 मई 2018 को रिलीज़ हुई, और इसने 657.8 मिलियन डॉलर की वैश्विक कमाई की, जिससे यह 2018 की तीसरी सबसे ज्यादा कमाई करने वाली फिल्म बन गयी। फिल्म को समीक्षकों से आम तौर पर सकारात्मक समीक्षा मिली, जिन्होंने इसके हास्य दृश्यों, कलाकारों के अभिनय और एक्शन दृश्यों की प्रशंसा की, कुछ ने इसे पहली फिल्म से बेहतर कहा, हालांकि वर्णित पात्रों की भावनात्मक जातीय रूढ़िवादी और सनकीवादी भावना की कुछ नई आलोचना भी की। इसका एक सीक्वल, डेडपूल 3 अभी निर्माणावस्था में है।
दो साल तक हत्यारे डेडपूल के रूप में सफलतापूर्वक काम करने के बाद, वेड विल्सन अपनी प्रेमिका वैनेसा के साथ सालगिरह मनाने के चक्कर में एक व्यक्ति को मारने में विफल रहता है। उसी रात, जब वे दोनों अपना परिवार बढ़ाने का फैसला करते हैं, वह व्यक्ति उन्हें ट्रैक करते हुए वहां पहुंचकर वैनेसा को मार देता है। विल्सन वैनेसा की मौत का बदला लेने के लिए उस व्यक्ति को मार डालता है, लेकिन खुद को भी वैनेसा की मौत के लिए दोषी मानकर वह छह हफ्ते बाद आत्महत्या करने का प्रयास करता है। विल्सन को मृत्योपरांत वैनेसा का एक दृश्य दिखता है, लेकिन उसके शरीर के टुकड़े जीवित रहते हैं और कोलोसस उन सब को एक साथ वापस जोड़ देता है। विल्सन के पास वैनेसा की अंतिम स्मृति के रूप में केवल एक स्की-बॉल टोकन ही रह जाता है।
एक्स-मैंशन में अपने जख्मों से उभरता विल्सन उपचार के भाग के अंतर्गत एक्स-मेन में शामिल होने के लिए सहमत हो जाता है। वह, कोलोसस, और नेगासोनिक टीनएज वारहेड "उत्परिवर्ती शिक्षा केंद्र" नामक एक अनाथालय में अधिकारियों और अस्थिर युवा उत्परिवर्ती रसेल कॉलिन्स / फायरफिस्ट के बीच एक झड़प में हस्तक्षेप करते हैं, जहाँ विल्सन को पता चलता है कि अनाथालय कर्मचारियों द्वारा कॉलिन्स के साथ दुर्व्यवहार किया गया है, और वह एक कर्मचारी को मार देता है। कोलोसस उसे किसी और को मारने से रोकता है, और विल्सन और कॉलिन्स दोनों गिरफ्तार कर लिए जाते हैं। उन्हें कॉलर पहनाये जाते हैं, जो उनकी शक्तियों को दबाकर रखते हैं, और फिर उत्परिवर्ती अपराधियों की एक पृथक जेल "आइसबॉक्स" में कैद कर दिया जाता है। इस बीच, भविष्य से एक साइबरनेटिक सैनिक, केबल, कॉलिन्स को हत्यारा बनने से पहले युवावस्था में ही समाप्त करने के लिए आ जाता है, क्योंकि भविष्य में कॉलिन्स ने उसके परिवार की हत्या कर दी होती है।
केबल आइसबॉक्स में घुस जाता है, और कॉलिन्स पर हमला करता है। इस लड़ाई में विल्सन का कॉलर भी टूट जाता है, और वह कॉलिन्स की रक्षा करने का प्रयास करता है, लेकिन केबल उसे पराजित कर देता है, और वैनेसा के टोकन ले जाता है। विल्सन खुद को और केबल को जेल से बाहर निकाल देता है, लेकिन केबल विल्सन को ये कहता सुन लेता है कि उसे कॉलिन्स की कोई परवाह नहीं है। एक बार फिर मौत के पास, विल्सन को वैनेसा का एक और दृष्य दिखता है, जिसमें वह उसे कॉलिन्स की मदद करने के लिए कहती है। विल्सन "एक्स-फोर्स" नामक उत्परिवर्तियों की एक टीम का गठन करता है, जिनका काम कॉलिन्स को जेल-ट्रांसफर काफिले से बाहर निकालना और केबल से उसकी रक्षा करना है। टीम विमान से पैराशूट के माध्यम से काफिले पर हमला करने निकलती है, लेकिन विल्सन और डोमिनोज़ को छोड़कर टीम के सभी सदस्य लैंडिंग में ही मर जाते हैं। जब वे दोनों केबल से लड़ रहे होते हैं, तो कोलिन्स अपने साथी कैदी जगरनॉट को छुड़वा देता है, और जगरनॉट उस अनाथाश्रम के हेडमास्टर को मारने में मदद करने के लिए सहमत हो जाता है। इसके बाद जगरनॉट उस ट्रक को नष्ट कर देता है, और कॉलिन्स के साथ फरार हो जाता है।
कॉलिन्स को अपनी पहली हत्या करने से रोकने के लिए केबल विल्सन और डोमिनोज़ की मदद करने की पेशकश करता है, ताकि वह भविष्य में हत्यारा ना बने। वह कॉलिन्स पर दोबारा आक्रमण करने से पहले विल्सन को उससे बात करने का मौका देने के लिए भी सहमत है। जैसे ही वे अनाथालय में आते हैं, जगरनॉट उन पर आक्रमण कर देता है, जबकि कॉलिन्स हेडमास्टर पर हमला करने निकल पड़ता है। कोलोसस, जिसने विल्सन के हिंसात्मक व्यक्तित्व के कारण अभी तक विल्सन की मदद करने से इंकार कर दिया था, वहां आकर जगरनॉट को उलझाए रखने का प्रयास करता है, ताकि विल्सन और केबल कॉलिन्स को समझा सकें। जब कॉलिन्स विल्सन की बात मानने से मना कर देता है, तो केबल उसे गोली मार देता है। विल्सन बुलेट के सामने कूद जाता है, जिससे उसकी मृत्यु हो जाती है, और वह मरने के बाद वैनेसा से मिल जाता है। उसके इस बलिदान से कॉलिन्स का हृदय परिवर्तन हो जाता है, और वह हेडमास्टर को जीवित छोड़ देता है। इससे भविष्य बदलता है, और केबल का परिवार अब जीवित हो उठता है। केबल अपनी टाइम मशीन के आखिरी चार्ज का उपयोग कर कई मिनट वापस चला जाता है, और अनाथालय में आने से पहले विल्सन के दिल के सामने वैनेसा के टोकन को पट्टा रख देता है। इस बार, जब विल्सन बुलेट के सामने कूदता है, तो गोली टोकन से रुक जाती है, और वह जीवित रहता है। कॉलिन्स का फिर भी हृदय परिवर्तन होता है, लेकिन इस बार विल्सन का टैक्सी चालक मित्र डोपिंदर हेडमास्टर को कुचल देता है।
मिड-क्रेडिट दृश्य में, नेगासोनिक टीनएज वारहेड और उसकी सहेली युकिओ विल्सन के लिए केबल की टाइम मशीन की मरम्मत करती है। इसका उपयोग कर वह सबसे पहले वैनेसा और एक्स-फोर्स के सदस्य पीटर को बचाता है; फिर जाकर एक्स-मेन ऑरिजिंस: वूल्वरिन के डेडपूल संस्करण को मौत के घाट उतारता है; और फिर अंत में फिल्म ग्रीन लैंटर्न में अभिनय करने का विचार करने से पहले ही अभिनेता रयान रेनॉल्ड्स को भी मार देता है।
