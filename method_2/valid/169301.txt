भूविज्ञान में स्थायीतुषार या पर्माफ़्रोस्ट ऐसी धरती को बोलते हैं जिसमें मिट्टी लगातार कम-से-कम दो वर्षों तक पानी जमने के तापमान से कम तापमान पर रही हो। इस प्रकार की धरती में मौजूद पानी अक्सर मिटटी के साथ मिलकर उसे इतनी सख़्ती से जमा देता है कि मिटटी भी सीमेंट या पत्थर जैसी कठोर हो जाती है। पर्माफ़्रोस्ट वाले स्थान अधिकतर पृथ्वी के ध्रुवों के पास ही होते हैं, हालांकि कुछ ऊँचे पहाड़ी क्षेत्रों में भी जहाँ-तहाँ पर्माफ़्रोस्ट मिलता है। पर्माफ़्रोस्ट में खुदाई करना पत्थर तोड़ने की तरह होता है और इसके लिए अक्सर भारी औज़ारों की ज़रुरत होती है।
पर्माफ़्रोस्ट वाले क्षेत्रों में इमारतों को खड़ा करने में काफ़ी कठिनाई होती है क्योंकि इन इमारतों की गर्मी से पर्माफ़्रोस्ट समय के साथ पिघलता है और इमारत की बुनियाद कमज़ोर पड़ जाती है। इस कारण से या तो इमारत के नीचे गहरे खम्बे गाड़कर उसे स्थिर करने की आवश्यकता होती है यह फिर नीचे के पर्माफ़्रोस्ट को इमारत की गर्मी से बचाने की ज़रुरत होती है।
पर्माफ़्रोस्ट वाले इलाक़ों में धरती जमने से उसमें तरह-तरह के ज्यामितीय डिज़ाइन बन जाते हैं। मंगल ग्रह पर भी पर्माफ़्रोस्ट होता है और वहाँ भी ऐसी नक़्शेवाली धरती दिखती है।
सन् 2012 में कुछ रूसी वैज्ञानिकों ने साइबेरिया की पर्माफ़्रोस्ट में पिछले 30,000 वर्षों से अधिक से जमे हुए सिलीन स्टेनोफ़ाइला नामक एक पौधे के कुछ अंशों से उस पौधे को दुबारा जीवित कर दिया। उन्होंने अपने अनुसन्धान-प्रस्तुति में कहा कि इसपर अब फूल आ रहे हैं और यह उपजाऊ बीज भी बना रहा है। इस से उनका दावा है कि जीवों के अंश बर्फ़ में जमाने से दसियों हज़ारों साल तक सुरक्षित रहने की सम्भावना रखते हैं।
