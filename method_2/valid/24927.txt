अश शरक़ीया क्षेत्र ओमान का एक मिन्तक़ाह हुआ करता था जिसे 28 अक्टूबर 2011 में दो भागों में विभाजित कर दिया गया, जिन्हें 'मुहाफ़ज़ाह' का दर्जा दिया गया - 'अश शरक़ीया उत्तर मुहाफ़ज़ाह' और 'अश शरक़ीया दक्षिण मुहाफ़ज़ाह'। यह इलाक़ा ओमान के पूर्वोत्तर में है और अरब सागर के साथ इसका तट है। यहाँ के तटवर्ती समुदाय बहुत काल से मछली पकड़ने का काम करते आये हैं। ओमान का सबसे बड़ा द्वीप, मसीराह द्वीप, भी इसी प्रशासनिक क्षेत्र का हिस्सा है।
अश शरक़ीया के समुद्री किनारे पर बहुत से सैलानी आते हैं। इसके रास अल-हद्द और रास अल-ग़ैमा तट विशेष रूप से दिलचस्प हैं क्योंकि इनके बीच के 42 किमी के तट पर हरे समुद्री कछुए अंडे देने के लिए आते हैं। यहाँ हर वर्ष लगभग 13,000 कछुए अपने अंडे देते हैं। हर कछुआ 80 से 100 अंडे देता है।
