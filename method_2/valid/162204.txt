पुनर्वसु-पॅलक्स या सिर्फ़ पॅलक्स, जिसका बायर नाम "बेटा जॅमिनोरम" है, मिथुन तारामंडल का सब से रोशन तारा है। यह पृथ्वी से दिखने वाले सत्रहवा सब से रोशन तारा है। प्राचीन भारत में इसे और पुनर्वसु-कैस्टर तारे को मिलकर पुनर्वसु नक्षत्र बनता था। पुनर्वसु-पॅलक्स पृथ्वी से लगभग 34 प्रकाश वर्ष की दूरी पर हैं। इसके इर्द-गिर्द एक ग़ैर-सौरीय ग्रह परिक्रमा करता हुआ पाया गया है। पुनर्वसु-पॅलक्स एक नारंगी दानव तारा है।
पुनर्वसु-पॅलक्स को अंग्रेज़ी में "पॅलक्स" कहते हैं, जबकि पुनर्वसु-कैस्टर को "कैस्टर" कहते हैं। अरबी में इसे "अल-रास अल-तूआम अल-मूअख़र" कहते हैं, जिसका अर्थ है "दूसरे जुड़वाँ का सर"। याद रहे के "मिथुन तारामंडल" का अर्थ भी "जुड़वाँ का तारामंडल" होता है, जिसके जुड़वाँ पुनर्वसु-पॅलक्स और पुनर्वसु-कैस्टर तारे हैं।
पुनर्वसु-पॅलक्स का व्यास सूरज के व्यास का 8 गुना है। इसका द्रव्यमान सूरज के द्रव्यमान का 1.8 गुना है। इसका सतही तापमान 4,865 कैल्विन है।
पुनर्वसु-पॅलक्स के इर्द-गिर्द परिक्रमा करता ग्रह बृहस्पति का 2.3 गुना द्रव्यमान रखता है। यह अपनी कक्षा में लगभग हर 589 दिनों में पुनर्वसु-पॅलक्स तारे की एक परिक्रमा पूरी कर लेता है। अंतर्राष्ट्रीय खगोलीय संघ ने इसे "पॅलक्स बी" का नाम दिया है।
