नावारा स्पेन के पूर्वोत्तरी भाग में स्थित एक स्वायत्त समुदाय है। स्वायत्त समुदाय स्पेन का सबसे उच्च-स्तरीय प्रशासनिक विभाग होता है और लगभग भारत के राज्यों के बराबर होता है। यह स्पेन व फ़्रान्स के बास्क समुदाय की पारम्परिक मातृभूमि का भाग है। इसके पड़ोस में स्थित बास्क प्रदेश स्वायत्त समुदाय में भी बास्क लोगों की बहुतायत है। नावारा की राजधानी पाम्प्लोना है, जिसे बास्क भाषा में इरुन्या के नाम से बुलाया जाता है। पाम्प्लोना अपनी वार्षिक 'सांडों की दौड़' के लिये मशहूर है जो 2011 की हिन्दी फ़िल्म 'ज़िन्दगी न मिलेगी दोबारा' में दर्शाई गई थी।
स्पेनी भाषा में 'ब' और 'व' दोनों को एक मिश्रित-ध्वनि से उच्चारित किया जाता है - ध्यान दें कि न यह 'ब' है और न ही यह 'व' है बल्कि इन दोनों के बीच का एक उच्चारण है। इसलिए कई नाम दो रूपों में मिलते हैं। मसलन इस स्वायत्त प्रदेश के 'नाबारा' और 'नावारा' दोनों ही नाम ठीक हैं।
