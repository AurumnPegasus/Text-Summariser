अनीश भानवाला एक भारतीय निशानेबाज हैं। वे करनाल, हरियाणा से हैं। वे 25 मीटर रैपिड फायर पिस्टल, 25 मीटर पिस्टल तथा 25 मीटर स्टैण्डर्ड पिस्टल स्पर्धाओं में भाग लेते हैं। अनीश 2017 से भारतीय निशानेबाजी टीम का हिस्सा हैं।
सोनीपत के गोहाना तहसील के कसहांडी गाँव में जन्मे अनीश वर्तमान में सेण्ट थेरेसा कॉन्वेंट सीनियर सेकेंडरी स्कूल, करनाल के हाईस्कूल के विद्यार्थी हैं। उनका निशानेबाजी की तरफ रुझान मॉडर्न पेंटाथलन स्पर्धा में भाग लेने के दौरान हुआ। उन्होंने 2013 में अंडर-12 मॉडर्न पेंटाथलन विश्व चैम्पियनशिप में तथा 2015 में एशियन मॉडर्न पेंटाथलन चैम्पियनशिप में देश का प्रतिनिधित्व किया है। उनके पिता ने अनीश का शौक पूरा करने के लिये करनाल में पिस्टल उधार भी ली। उनका परिवार बेटे के लिये निशानेबाजी में अच्छी सुविधाओं के लिये दिल्ली स्थानांतरित हो गया।
अनीश ने 2017 आईएसएसएफ जूनियर विश्व चैम्पियनशिप, सुहल में दो रजत व एक कांस्य जीता। 
उन्होंने 2017 राष्ट्रमण्डल निशानेबाजी चैम्पियनशिप, सिडनी में 25 मीटर रैपिड फायर पिस्टल स्पर्धा का रजत पदक जीता।
उन्होंने सिडनी में 2018 आईएसएसएफ जूनियर विश्व कप में रजत पदक जीता।
2018 राष्ट्रमण्डल खेलों में अनीश ने 25 मीटर रैपिड फायर पिस्टल स्पर्धा में स्वर्ण पदक जीतकर भारत के राष्ट्रमण्डल खेलों में सबसे युवा स्वर्ण पदक विजेता होने का गौरव प्राप्त किया।
उन्हें 2018 का महिन्द्रा स्कॉर्पियो टोयसा "इमर्जिंग प्लेयर ऑफ़ द ईयर" का सम्मान प्राप्त हुआ।. 
