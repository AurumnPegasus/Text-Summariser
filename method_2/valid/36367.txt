हंगुल एक उत्तर भारत और पाकिस्तान, ख़ासकर कश्मीर, में पायी जाने वाली लाल हिरण की नस्ल है। यह जम्मू और कश्मीर का राज्य पशु है। हंगुल का वैज्ञानिक नाम "सॅर्वस ऍलाफस हंगलु" है।इसकी स्थापना सन 1970 में हुई।।
हंगुल का रंग ख़ाकी होता है, लेकिन उसके बालों में हल्का छित्तरापन भी दिखता है। उसका पीछे का हिस्सा ज़रा हल्के भूरे रंग का होता है और पिछली टांगों का ऊपरी हिस्सा अन्दर से सफ़ेद से रंग का होता है। उसकी दुम का ऊपरी हिस्सा काले रंग का होता है। हंगुल के दोनों सींगों में पाँच-पाँच कांटे होते हैं। इनमें से दो कांटे सींग के निचले हिस्से में माथे के पास होते हैं और तीन, सींग के ऊपरी भाग में। सींग बाहर की तरफ जाकर, फिर अन्दर की ओर घूमा हुआ होता है।
हंगुल हिमालय की ऊँची पहाड़ियों, जंगलों और वादियों में मिलता है। इसका वास कश्मीर और हिमाचल प्रदेश के चम्बा ज़िले में है। यह अक्सर 2 से लेकर 18 हिरणों के झुण्ड में रहते हैं। कश्मीर में यह मुख्यतः दाचीगाम राष्ट्रीय उद्यान में मिलते हैं।
बीसवीं सदी के आरम्भ में हंगुलों की अनुमानित संख्या 5,000 थी। जिन वनों में इनका वास है, विकास और मानव आबादी में बढ़ौतरी के साथ उनका धीरे-धीरे नाश होता गया। ग़ैर-क़ानूनी शिकार से भी इन्हें बहुत हानि पहुँची है। 1970 तक इनकी संख्या में भारी कमी हुई और केवल 150 जीवित हंगुल बचे थे। जम्मू और कश्मीर की सरकार ने विश्व वन्य-जीव निधि जैसे अंतर्राष्ट्रीय संगठनों के साथ मिलकर इन्हें बचाने की एक योजना बनाई जो आगे चलकर "प्रोजेक्ट हंगुल" के नाम से मशहूर हुई। 1980 तक इनकी संख्या में थोड़ा इज़ाफ़ा हुआ और यह दुगनी से अधिक बढ़कर 340 हो गयी। दुर्भाग्य से 2008 तक यह फिर से घट कर 160 हो चुकी थी। कुछ जीव-वैज्ञानिकों का कहना है कि वनों में इनको सुरक्षित करने के साथ-साथ हंगुलों का पोषण, चिड़ियाघरों की क़ैद में भी करना चाहिए ताकि इनकी आबादी जैसे-तैसे बढ़ाई जा सके।
लाल हिरण ज़्यादातर यूरोप और अन्य ठन्डे इलाक़ों में ही मिलने वाले जानवर होते हैं। भारतीय उपमहाद्वीप में हंगुल, लाल हिरण की आख़िरी बची हुई नस्ल है।
