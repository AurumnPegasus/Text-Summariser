आनेउ तुर्कमेनिस्तान के आख़ाल प्रांत की राजधानी है। यह एक छोटा सी बस्ती है और 1989 की जनगणना में इसकी आबादी सिर्फ़ 9,332 थी। यह शहर तुर्कमेनिस्तान की राष्ट्रीय राजधानी अश्क़ाबाद से केवल 12 किलोमीटर दक्षिणपूर्व में है।
आनेउ का नाम फ़ारसी के 'आब-ए-नौ' का बिगड़ा हुआ रूप है, जिसका अर्थ 'नया पानी ' है। ध्यान दें कि संस्कृत और फ़ारसी दोनों के हिन्द-ईरानी भाषा परिवार की बहनें होने के कारण इस से मिलते-जुलते शब्द संस्कृत में भी मिलते हैं - संस्कृत में 'आप' पानी के लिए एक अन्य शब्द है और 'नव' का मतलब 'नया होता है'। इस शहर में बहुत से पुराने खँडहर मिलते हैं और यहाँ पर 3,000 सालों से मनुष्यों का बसेरा है।
