अष्टावक्र जगद्गुरु रामभद्राचार्य द्वारा 2009 में रचित एक हिन्दी महाकाव्य है। इस महाकाव्य में 108-108 पदों के आठ सर्ग हैं और इस प्रकार कुल 864 पद हैं। महाकाव्य ऋषि अष्टावक्र की कथा प्रस्तुत करता है, जो कि रामायण और महाभारत आदि हिन्दू ग्रंथों में उपलब्ध है। महाकाव्य की एक प्रति का प्रकाशन जगद्गुरु रामभद्राचार्य विकलांग विश्वविद्यालय, चित्रकूट, उत्तर प्रदेश द्वारा किया गया था। पुस्तक का विमोचन जनवरी 14, 2010 को कवि के षष्टिपूर्ति महोत्सव के दिन किया गया।
इस काव्य के नायक अष्टावक्र अपने शरीर के आठों अंगों से विकलांग हैं। महाकाव्य अष्टावक्र ऋषि की संपूर्ण जीवन यात्रा को प्रस्तुत करता है जोकि संकट से प्रारम्भ होकर सफलता से होते हुए उनके उद्धार तक जाती है। महाकवि, जो स्वयं दो मास की अल्पायु से प्रज्ञाचक्षु हैं, के अनुसार इस महाकाव्य में विकलांगों की सार्वभौम समस्याओं के समाधानात्मक सूत्र प्रस्तुत किए गए हैं। उनके अनुसार महाकाव्य के आठ सर्ग विकलांगों की आठ मनोवृत्तियों के विश्लेषण मात्र हैं।
महाकाव्य में अष्टावक्र के जीवन की कथा वर्णित है, जिसका आधार वाल्मीकि रामायण का युद्धकाण्ड, महाभारत का वन पर्व, अष्टावक्र गीता एवं भवभूति द्वारा रचित उत्तररामचरितम् नाटक है। छान्दोग्य उपनिषद में वर्णित ऋषि उद्दालक के कहोल नामक एक शिष्य हैं। उद्दालक कहोल को अपनी पुत्री सुजाता विवाह में अर्पित करते हैं और नवविवाहित दम्पती एक जंगल के आश्रम में जीवन-यापन प्रारम्भ करते हैं। कुछ वर्षों के उपरान्त सुजाता गर्भवती हो जाती है। गर्भस्थ बालक एक बार रात्रि में अपने पिता ऋषि कहोल से कहता है कि उच्चारण करते समय प्रत्येक वैदिक मन्त्र में आठ अशुद्धियाँ कर रहे हैं। क्रुद्ध कहोल बालक को आठ अंगों से विकलांग होने का घोर शाप दे देते हैं। 
इसी मध्य जंगल में अकाल पड़ जाता है और सुजाता अपने पति कहोल को कुछ धनार्जन करने के लिए मिथिला में राजा जनक के समीप भेजती हैं। जनक का बन्दी नामक एक दरबारी कहोल को शास्त्रार्थ में पराजित कर देता है और वरुणपाश के द्वारा ऋषि को जल में डुबो देता है। उद्दालक सुजाता को उसके पति की दुर्दशा से अवगत कराते हुए इस घटना को बालक से गुप्त रखने को कहते हैं।
उद्दालक सुजाता द्वारा प्रसूत शिशु का नाम अष्टावक्र रखते हैं। उसी समय, उद्दालक के भी एक पुत्र का जन्म होता है, जिसका नाम श्वेतकेतु रखा जाता है। अष्टावक्र और श्वेतकेतु भाइयों की तरह बड़े होते हैं और उद्दालक से धर्मग्रन्थों का अध्ययन करते हैं। अष्टावक्र उद्दालक को अपना पिता एवं श्वेतकेतु को अपना भाई समझता है। किन्तु दस वर्ष की आयु में अपने पिता के बन्दी के बन्धन में होने का ज्ञान होने पर, वे अपने पिता को मुक्त कराने के लिए मिथिला जाने का निश्चय करते हैं। अष्टावक्र अपने मामा श्वेतकेतु के सहित मिथिला की यात्रा करते हैं और क्रमशः द्वारपाल, राजा जनक और बन्दी को शास्त्रार्थ में हराकर अपने पिता कहोल को वरुणपाश से मुक्त कराते हैं।
घर लौटते समय मार्ग में महर्षि कहोल अष्टावक्र को समंगा नदी में स्नान कराते हैं और अपने तपोबल से उन्हें उनके शरीर की आठों विकलांगताओं से मुक्त करा देते हैं। अन्त में, वशिष्ठ मुनि की प्रेरणा पर अष्टावक्र सीता एवं राम जी के राजदरबार में पधारते हैं और अयोध्या की राजसभा में सम्मानित किए जाने पर आनन्द का अनुभव करते हैं।
आठों सर्गों की कथा संक्षेप में नीचे प्रस्तुत है-
कवि कहते हैं कि इस काव्य की विधा क्रान्तिवाद है।द्वितीय सर्ग में, महाकवि सम्यक क्रान्ति को परिभाषित करते हुए कहते हैं कि ऐसी क्रान्ति मात्र विचारों में परिवर्तन से समुद्भूत हो सकती है। अष्टावक्र कहोल से वार्तालाप करते हुए कहते हैं कि “ॐ शान्ति” वृद्धों के लिए समुचित पुरातन उद्घोषणा है और अद्यतन युवावर्ग हेतु “ॐ क्रान्ति” की नूतन उद्घोषणा होनी चाहिए। ॐ शान्ति मन्त्र की पंक्तियों के आधार पर, सर्वत्र क्रान्ति का शंखनाद करने हेतु महाकवि अष्टावक्र के माध्यम से नवीन मन्त्र प्रस्तुत करते है –
द्यौः क्रान्तिः नभः क्रान्तिः भाग्यभूमाभूमि क्रान्तिः। परमपावन आपः क्रान्तिः ओषधिः संक्रान्तिमय हो ॥ नववनस्पतिवृन्द क्रान्तिः विश्वदेवस्पन्द क्रान्तिः। महाकाव्यच्छन्द क्रान्तिः ब्रह्मभव संक्रान्तिमय हो ॥ 
हिन्दी के विद्वान श्री बी एन मिश्र के अनुसार शास्त्रीय परम्परा में महाकाव्यों के सर्गों के नाम श, ष, स और ह अक्षरों से प्रारम्भ नहीं किए जाते। उनका मत है कि यहाँ महाकवि ने सभी सर्गों के नाम स से प्रारम्भ करके शास्त्रीय लीक से हटकर नवीन पथ का निर्माण किया है।
महाकाव्य में कवि अष्टावक्र नाम की व्युत्पत्ति – अष्ट अर्थात आठ और अवक्र अर्थात टेढ़ेपन से रहित अथवा सीधे– शब्दों की सन्धि से करते हैं। इस सन्धिविच्छेद के आधार पर अष्टावक्र शब्द की पाँच व्याख्याएँ 1.98 से 1.100 पद्यों में प्रस्तुत की गई हैं।
महाकाव्य में दर्शन से सम्बन्धित पद्य अनेक स्थलों पर द्रष्टव्य हैं। तृतीय सर्ग में अष्टावक्र के स्वगतकथन में वेदान्त की विशिष्टाद्वैत शाखा के अनुसार आत्मा के स्वभाव का निरूपण करने वाले पद्य प्राप्त होते हैं। छठे सर्ग के अन्तर्गत उद्दालक द्वारा अष्टावक्र को प्रदत्त उपदेश का एक भाग इसी विषय का प्रतिपादन करता है। इन श्लोकों में प्रयुक्त शब्दावली वेद, उपनिषद एवं श्रीमद्भगवद्गीता में प्रयुक्त शब्दावली के समान ही है। साधना की व्याख्या में प्रस्तुत एक रूपक हिन्दू दर्शन की सभी छहों आस्तिक शाखाओं–सांख्य, योग, वैशेषिक, न्याय, मीमांसा एवं वेदान्त–का सम्मिश्रण प्रस्तुत करता है।
सप्तम सर्ग में जब अष्टावक्र मिथिला में प्रवेश करते हैं, वे समस्त षड्दर्शनों के विद्वानों को वहाँ पाते हैं । वेदान्त दर्शन की अनेक प्रशाखाएँ भी सातवीं शाखा भक्ति सहित वर्णित हैं। पद्य 8.4 हिन्दू दर्शन में विश्व की उत्पत्ति के सम्बन्ध में विभिन्न विचारधाराओं का वर्णन करता है- कुछ इसे शब्द से निर्मित मानते हैं तो कुछ कहते हैं कि यह या तो परिणाम है अथवा विवर्त है। कवि प्रथम अवधारणा को स्वीकार करते हैं।
महाकाव्य के अनेक सन्दर्भों में, भारत एवं विश्व से सम्बन्धित विभिन्न समकालीन सामाजिक समस्याओं पर प्रकाश डाला गया है। समस्याओं को महाकाव्य में पात्रों के स्वगतकथन अथवा उनके मध्य संवादों के माध्यम से प्रस्तुत किया गया है। इन समस्याओं में कन्याओं के विरुद्ध पक्षपात, आरक्षण एवं योग्यता, विकलांगों की दशा आदि अनेक मुद्दे शामिल हैं।
अनेक सांस्कृतिक एवं आर्थिक कारणों से, भारतीय समाज में कन्याएँ ऐतिहासिक रूप से भेदभाव का शिकार रही हैं। पुत्रों के लिए प्राथमिकता और कन्या-शिशुओं के प्रति पक्षपात आज भी जारी है, जो कि बाल लिंग अनुपात और स्त्रियों में अल्प साक्षरता दर के आंकड़ों से प्रत्यक्ष परिलक्षित होता है।कवि लिंग असमानता की समस्या को महाकाव्य के प्रथम तथा पंचम सर्ग में उठाते हैं। उद्दालक और कहोल के संवाद के सन्दर्भ में प्रथम सर्ग से निम्न पद्य उद्धृत है, जिसमें उद्दालक कहोल को सुजाता के जन्म की सूचना देते हुए कहते हैं–
कन्या नहीं भार है शिरका यही सृष्टि का है श्रृंगार मानवता का यही मन्त्र है यही प्रकृति का है उपहार। कोख पवित्र सुता से होती पुत्री से गृह होता शुद्ध नहीं भ्रूणहत्या विधेय है श्रुतिविरुद्ध यह कृत्य अशुद्ध ॥ 
शिक्षण संस्थानों एवं सामाजिक क्षेत्र में आरक्षण और इसका निजी क्षेत्र हेतु प्रस्ताव भारत में एक विवादास्पद तथा अत्यन्त चर्चित मुद्दा है। हाल ही में, विभिन्न जाति और धार्मिक समूहों ने शिक्षण संस्थानों एवं/अथवा सामाजिक क्षेत्र में आरक्षण की मांग की है, जिससे अधिकांशतः असंतोष, विरोध एवं न्यायपालिका और विधानसभा के मध्य विवाद ही उभर कर सम्मुख आए हैं। महाकाव्य के पांचवें सर्ग में 5.40 पद्य में, उद्दालक विकलांग अष्टावक्र की सीखने की क्षमताओं का श्वेतकेतु एवं अन्य शिष्यों की क्षमताओं से तुलना करते हुए, स्वयं से ही वार्तालाप करते हुए कहते हैं –
प्रातिभ क्षेत्र में आरक्षण न कदापि राष्ट्रहित में समुचित। यह घोर निरादर प्रतिभा का अवनति का पथ अतिशय अनुचित ॥ 
विकलांगों के प्रति पक्षपात एवं भेदभाव के मुद्दे को महाकाव्य में अनेक सन्दर्भों में उठाया गया है। प्रथम सर्ग में, उद्दालक एवं कहोल के मध्य संवाद में, उद्दालक कहते हैं कि अष्टावक्र की सफलता के पश्चात, विकलांगों को समाज द्वारा उनके अधिकारों से अब वंचित नहीं किया जाएगा। उनसे अब और अधिक अनुचित लाभ नहीं उठाया जाएगा, वे शुभ संस्कारों पर अपशकुन नहीं समझे जाएंगे और उनके साथ समानता का व्यवहार किया जाएगा। चतुर्थ सर्ग में, सुजाता से वार्तालाप करते हुए उद्दालक कहते हैं कि–यह धारणा कि विकलांग परिवार पर भार हैं और उपेक्षणीय हैं –विश्व का सर्वनाश कर देगी। 
वे विकलांगों के अपमान एवं तिरस्कार के विरुद्ध चेतावनी देते हुए उनके साथ सम्मानजनक व्यवहार करने का परामर्श देते हैं, अन्यथा विकलांगों के अश्रुबिन्दु उन्हें पीड़ित करने वालों को वज्र के समान बनकर दण्डित कर सकते हैं। सप्तम सर्ग में, अष्टावक्र के स्वगतकथन में, कवि कहते हैं कि विकलांगों को हास्य का पात्र बनाना कदापि समीचीन नहीं है, क्योंकि वे भी उसी शिल्पी की कृति हैं, जिसने सम्पूर्ण सृष्टि का सृजन किया है। एक पद्य उदाहरण के रूप में प्रस्तुत है–
भार है विकलांग क्या परिवार का क्या उपेक्ष्या पात्र वह सकलांग का। जगत को जर्जरित कर देगी झटिति यह विषम अवधारणा कुसमाज की ॥ 
महाकाव्य के प्रधान रस वीर एवं करुण रस हैं।अपने पिता के शाप के पश्चात अष्टावक्र का स्वगतकथन, कहोल का शाप देने के उपरान्त पश्चाताप तथा कहोल को जल में डुबो दिए जाने के पश्चात उद्दालक एवं सुजाता के मध्य वार्तालाप–दया एवं करुणा से ओत-प्रोत प्रसंग हैं। अष्टावक्र का अपने पिता को मुक्त कराने का दृढ़निश्चय और संकल्प और उनकी मिथिला यात्रा वीर रस से परिपूर्ण उल्लेखनीय प्रसंग हैं।
यमक संस्कृत में एक ऐसा अलंकार है, जहाँ एक शब्द अनेक बार प्रयुक्त होता है और प्रत्येक बार उस शब्द का अर्थ भिन्न होता है। महाकाव्य में यमक मिश्रित अनुप्रास अलंकार का एक उदाहरण 7.32 पद्य के द्वितीय अर्धांश में इस प्रकार है –
अंग अंग पर विलस रहे थे ललितललाम विभूषण भवभूषण दूषणरिपुदूषणदूषण निमिकुलभूषण। 
पद्य 1.21 के द्वितीय अर्धांश में, कवि “रौरव” एवं “गौरव” शब्दों का प्रयोग एक ही पंक्ति में क्रमशः चार और तीन बार करते हैं, जिनमें प्रत्येक बार उनका भिन्न-भिन्न अर्थ है।
रौरवसहित रहित रौरव से रौरवकृत जितरौरव थे गौरवमय अभिमान विवर्जित श्रितगौरव हितगौरव थे ॥ 
महाकाव्य में अनेक स्थलों पर, कवि भाषासमक अलंकार का प्रयोग करते हैं, जहाँ संस्कृत तथा हिन्दी एक साथ मिश्रित हो गई हैं। इस प्रकार के पद्य का एक उदाहरण, जिसमें निरुक्त के आधार पर सुजाता नाम की व्युत्पत्ति की गई है, यहाँ प्रस्तुत है–
सुभगो जातो यस्याः सैव सुजाता नाम निरुक्ति यही अष्टावक्र सुभग जातक की बनी सुजाता मातु सही ॥ 
मुद्रा अलंकार के अन्तर्गत, पद्य रचना के लिए प्रयुक्त छन्द का- उसके नाम का पद्य में उल्लेख कर- संकेत किया जाता है। अष्टावक्र महाकाव्य के तृतीय सर्ग का अन्तिम पद्य “शार्दूलविक्रीडित” छन्द में रचित है और इसमें “शार्दूलविक्रीडितम्” शब्द का प्रयोग किया गया है। 
अष्टावक्र महर्षि वाक्य कह रहे ज्यों हो रहे मौन थे त्यों ही बिप्र कहोल के नयन भी नीरन्ध्रवर्षी बने। सीमन्तोन्नयनीय वेदविधि भी सम्पन्न प्रायः हुई गाएँ देव सभी कहोलसुत का शार्दूलविक्रीडितम् ॥ 
अपने संस्कृत महाकाव्य श्रीभार्गवराघवीयम् में, कवि रामभद्राचार्य ने इस अलंकार का आठ स्थानों पर प्रयोग किया है।
महाकाव्य के सातवें और आठवें सर्ग में चार वार्तालाप वर्णित हैं। इनमें प्रथम वार्तालाप अष्टावक्र एवं राजा जनक के मध्य होता है और अष्टावक्र के तेज एवं आत्मविश्वास को प्रस्तुत करता है। शेष तीन वार्तालापों में अष्टावक्र की विद्वता को प्रमाणित करने वाले वाद-विवाद सम्मिलित हैं, जिनमें प्रथम द्वारपाल को सन्तुष्ट कर सभा में प्रवेश करने की अनुमति प्राप्त करने हेतु, द्वितीय राजा जनक के गूढ़ प्रश्नों के उत्तर के रूप में और तृतीय बन्दी तथा अष्टावक्र के मध्य शास्त्रार्थ के रूप में होता है, जिसमें अत्यन्त साधारण प्रतीत होने वाली संख्या एक से तेरह तक की गणनाएँ स्वयं में अन्तर्निहित रहस्यों और गुप्त अर्थों को झुठलाती हैं।महाकाव्य के ये वार्तालाप महाभारत के समान ही हैं। महाभारत के संस्कृत काव्य तथा अष्टावक्र के हिन्दी काव्य में वर्णित इन वार्तालापों की परस्पर तुलना उल्लेखनीय है।
मध्य प्रदेश साहित्य अकादमी के पाठक समूह ने महाकाव्य की समालोचना हेतु सितम्बर 2010 में अशोकनगर में समीक्षकों के एक सम्मेलन का आयोजन किया।प्रमुख समीक्षक, प्रोफेसर एस एन सक्सेना ने कहा कि महाकाव्य संघर्ष से उत्कर्ष की गाथा है और कवि के स्वयं के अनुभवों से उद्भूत होनेके कारण विकलांगों के लिए प्रेरणास्रोत है। सम्मेलन में उपस्थित अन्य समीक्षकों में लेखक रामसेवक सोनी, सुधीर गुप्ता, सुभाष जैन सरल एवं प्रदीप मनौरिया थे। समीक्षकों ने कहा कि महाकाव्य विकलांगों की भावनाओं एवं उनके उत्थान को प्रस्तुत करता है और आधुनिक विश्व में अत्यन्त प्रासंगिक है। मध्य प्रदेश साहित्य अकादमी ने समीक्षकों के अन्य सम्मेलन का आयोजन नवम्बर 2010 में दमोह में किया, जिसमें अनेक साहित्यकारों ने महाकाव्य पर चर्चा की।
रामभद्राचार्य, स्वामी . अष्टावक्र महाकाव्य. चित्रकूट, उत्तर प्रदेश, भारत: जगद्गुरु रामभद्राचार्य विकलांग विश्वविद्यालय. http://jagadgururambhadracharya.org/pdfs/JR2010Astavakra.pdf. अभिगमन तिथि: नवम्बर 15, 2012. 

