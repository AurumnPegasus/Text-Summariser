दानियाल मुगल सम्राट् अकबर का सबसे छोटा और प्रिय पुत्र।
वह सितंबर 1572 में अजमेर में उत्पन्न हुआ। 1599 में वह दक्षिण प्रदेश का सैन्य अधिपति नियुक्त किया गया। 1600 में इसने अहमदनगर को जीत लिया। अकबर ने सन् 1601 में खानदेश नाम का प्रांत इसे पुरस्कारस्वरूप प्रदान किया। उस प्रांत का नाम सुलतान दानियाल के नाम पर 'दानदेश' पड़ गया। अबुल फ़जल कृत आइने अकबरी में इसका उल्लेख मिलता है। यह कुशल घुड़सवार था और सात हजार की विशाल सैनिक संख्या का अधिपति था। कहते हैं, इसे कविता लिखने में भी रुचि थी। अप्रैल 1605 में बुरहानपुर में इसकी मृत्यु हो गयी।
