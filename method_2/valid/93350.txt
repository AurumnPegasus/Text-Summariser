दक्षिणी भाई द्वीप भारत के अण्डमान व निकोबार द्वीपसमूह के अण्डमान द्वीपसमूह भाग में रटलैण्ड द्वीप और छोटे अण्डमान के बीच डंकन जलसन्धि में स्थित एक छोटा-सा टापू है। यह एक निर्जन द्वीप है । यह महात्मा गांधी समुद्री राष्ट्रीय उद्यान का हिस्सा है। यह छोटे अण्डमान द्वीप से 9.5 किमी पूर्वोत्तर पर स्थित है।
द्वीप का आकार एक राजमा के दाने की तरह है। इसका आकार 1800 मीटर लम्बा और 630 मीटर चौड़ा है और उत्तर की ओर एक चौड़ी खाड़ी है। इसके मध्य भाग में वन है और पूरी धरती समतल है। वन के इर्द-गिर्द एक रेतीला तट है और द्वीप को एक कोरल रीफ़ पूरी तरह घेरे हुए है। द्वीप के बिलकुल मध्य का भाग थोड़ा धंसा हुआ है और वर्षा के मौसम में यहाँ एक तालाब बन जाता है। 1987 में पूरा द्वीप एक प्राकृतिक संरक्षित क्षेत्र घोषित कर दिया गया।
19वीं शताब्दी के अंत तक छोटे अण्डमान से ओन्गी लोग यहाँ समुद्री कछुए पकड़ने आया करते थे। उस काल में आये एक यात्री ने यहाँ 30 लोगों तक के रहने वाली कुटिया पाई जिसमें बम्बू की चारपाईयाँ थीं। समझा जाता है कि इसी द्वीप के मार्ग से 1890-1930 काल में ओन्गी समुदाय बृहत अण्डमान क्षेत्र में प्रवेश कर गया।
