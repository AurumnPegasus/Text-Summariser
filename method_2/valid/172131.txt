सुक़ुत्रा या सोक़ोत्रा एक छोटा सा द्वीपसमूह है, जिसके सबसे बड़े द्वीप सुक़तरा, जिसका भू-क्षेत्र पूरे द्वीपसमूह का लगभग 95% है, के नाम पर इस द्वीपसमूह को भी सुक़ुत्रा कहा जाता है। यह अफ़्रीका के सींग से 240 किमी पूर्व में और अरबी प्रायद्वीप से 380 किमी दक्षिण में स्थित हैं। प्रशासनिक रूप से यह यमन देश के हदरामौत प्रान्त का हिस्सा है, हालांकि 2004 तक यह उसी देश के अदन प्रान्त का भाग हुआ करता था और भौगोलिक दृष्टि से अल-महराह प्रान्त के सबसे पास है। इस द्वीप समूह के सबसे बड़ा द्वीप का नाम भी सुक़ुत्रा है और बाक़ी तीन द्वीप इसके मुक़ाबले में बहुत छोटे हैं।
समुद्र में अन्य स्थानों से अलग-थलग सुक़ुत्रा पर जीव क्रम-विकास ने ऐसी जातियाँ बनाई हैं जो विश्व में और कहीं नहीं मिलती। वनस्पति वैज्ञानिकों के अनुसार यहाँ पाए जाने वाले एक-तिहाई वृक्ष-पौधे और कहीं नहीं मिलते। इसे अक्सर पृथ्वी की सबसे ज़्यादा परग्रही दिखने वाली जगह के रूप में वर्णित किया जाता है।
कुछ इतिहासकारों का मानना है कि इस द्वीप पर सबसे पहले भारतीय मूल के लोग निवास करते थे और उन्होंने इसका नाम संस्कृत भाषा में 'सुखधारा द्वीप' रखा था। सिकंदर महान के काल में यूनानिओं को इस द्वीप का पता चला तो उन्होंने इस संस्कृत नाम का यूनानिकरण कर के इसे 'दिओसकोर्दिया' कहना शुरू कर दिया। इन्हीं नामों से आधुनिक 'सुक़ुत्रा' नाम पड़ने की आशंका है। अन्य स्रोतों के अनुसार यह अरबी भाषा के 'सूक' और 'क़तरा' शब्दों से भी आया हो सकता है। इनके अनुसार यहाँ पाए जाने वाले 'अझ़दहा रक्त वृक्ष' से निकलने वाला रस को जमाकर बनाने वाला 'लोबान' नामक सुगन्धित पदार्थ यहाँ से बहुत निर्यात होता था इसलिए इसे 'सूक अल-क़तरा' कहा जाने लगा।
