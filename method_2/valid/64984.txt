 इस लेख में सामान्य हिन्दी और कुछ अंग्रेजी शब्दों का प्रयोग किया गया है, कृपया इन शब्दों को विषय से संबंधित मानक हिन्दी शब्दों से बदल दें। आप इस मानकीकरण के द्वारा विकिपीडिया की मदद कर सकते है। 
हिन्दी कम्प्यूटरी, भाषा कम्प्यूटरी का एक प्रभाग है जो हिन्दी भाषा से सम्बन्धित सकल कार्यों को संगणक, मोबाइल या अन्य डिजिटल युक्तियों पर कर पाने से सम्बन्धित है। यह मुख्यत: उन साफ्टवेयर उपकरणों एवं तकनीकों से सम्बन्ध रखता है जो संगणक पर हिन्दी के विविध प्रकार से प्रयोग में सुविधा प्रदान करते हैं। यद्यपि यह शब्द भाषिक रूप से सही नहीं था, सही शब्द देवनागरी कम्पयूटरी/कम्प्यूटिंग हो सकता था, परन्तु बाद में उपरोक्त विषय के लिए यही शब्द प्रचलित हो गया।
संगणक और इण्टरनेट ने पिछ्ले वर्षों में विश्व में सूचना क्रांति ला दी है। आज कोई भी भाषा संगणक से दूर रहकर लोगों से जुड़ी नहीं रह सकती। संगणक के विकास के आरम्भिक काल में अंग्रेजी को छोडकर विश्व की अन्य भाषाओं के संगणक पर प्रयोग की दिशा में बहुत कम ध्यान दिया गया जिससे कारण सामान्य लोगों में यह गलत धारणा फैल गयी कि संगणक अंग्रेजी के सिवाय किसी दूसरी भाषा में काम ही नहीं कर सकता। किन्तु यूनिकोड के पदार्पण के बाद स्थिति बहुत तेजी से बदल गयी।
इस समय हिन्दी में सजाल, चिट्ठे, विपत्र, गपशप, खोज, सरल मोबाइल सन्देश तथा अन्य हिन्दी सामग्री उपलब्ध हैं। इस समय अन्तरजाल पर हिन्दी में संगणन के संसाधनों की भी भरमार है और नित नये भाषा-कम्प्यूटिंग के साफ्टवेयर आते जा रहे हैं। लोगों में इनके बारे में जानकारी देकर जागरूकता पैदा करने की जरूरत है ताकि अधिकाधिक लोग संगणक पर हिन्दी का प्रयोग करते हुए अपना, हिन्दी का और पूरे हिन्दी समाज का विकास करें।
कंप्‍यूटर को पूर्ण रूप से हिंदी में बनाने के लिए 2005 में माईक्रोसॉफ्ट ने विन्‍डोज़ XP के लिए लीप का निर्माण किया जिससे की कंप्‍यूटर को पूर्ण रूप से हिंदी में बनाया जा सके। 2007 में माईक्रोसॉफ्ट ने विन्डोज़ विस्‍टा और 2011 में विन्‍डोज़ 7 के लिए भी लीप का निर्माण किया। लीप को डाउनलोड करने के लिए यहां पर जाए-
साथ ही साथ कुछ लिनक्सों में भी हिंदी इंटरफ़ेस मौजूद है।
आज के युग में वे ही भाषाएँ बच पायेंगी जो संगणक और अन्तरजाल से जुड़ी होंगी; जिनमें विविध क्षेत्रों का ज्ञान आनलाइन उपलब्ध होगा। इसके लिये तरह-तरह के साफ्टवेयर चाहिये जो लिखने, खोजने, सहेजने, इसका रूप बदलने आदि में सुविधा प्रदान करें। इसी लिये हिन्दी कम्प्यूटरी के साफ्टवेयरों का बहुत ही महत्व है।
