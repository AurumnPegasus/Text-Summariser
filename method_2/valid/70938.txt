बुरख़ान ख़लदुन​ मंगोलिया के ख़ेन्ती प्रांत में ख़ेन्ती पर्वत शृंखला में स्थित एक पर्वत है। मंगोलिया में लोकमान्यता है कि मंगोल साम्राज्य के संस्थापक चंगेज़ ख़ान का जन्म इसी पहाड़ पर या इसके इर्द-गिर्द कहीं हुआ था और उसका गुप्त मक़बरा भी यहीं-कहीं है। यह पर्वत 1992 में मंगोलियाई सरकार द्वारा स्थापित 12,000 वर्ग किमी के 'ख़ान ख़ेन्ती अति-संरक्षित क्षेत्र' में आता है।
बुरख़ान ख़लदुन मंगोलिया का सबसे पवित्र पर्वत माना जाता है। यह चंगेज़ ख़ान से पहले भी धार्मिक महत्व रखता था लेकिन उसके द्वारा पवित्र घोषित किये जाने के बाद इसकी अहमियत और मान्यता बहुत अधिक बढ़ गई। मंगोल भाषा में 'बुरख़ान ख़लदुन' का मतलब 'प्रभु पर्वत' है।
'बुरख़ान ख़लदुन' में 'ख़' अक्षर के उच्चारण पर ध्यान दें क्योंकि यह बिना बिन्दु वाले 'ख' से ज़रा भिन्न है। इसका उच्चारण 'ख़राब' और 'ख़रीद' के 'ख़' से मिलता है।
