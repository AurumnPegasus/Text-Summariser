अण्णा हरी सालुंके, जो ए सालुंके और अण्णासाहेब सालुंके के नाम से भी जाने जाते, एक भारतीय अभिनेता थे, जिन्होंने शुरूआती कई फ़िल्मों में महीलाओं की भूमिका निभाई थी। सालुंके छायाकार भी थे। 1913 कि दादासाहब फालके की पहली पूर्ण फ़ीचर फ़िल्म राजा हरिश्चन्द्र में रानी तारामती की भूमिका निभाकर सालुंके भारतीय सिनेमा में नायिका की भूमिका में पेश होने वाले पहले व्यक्ति बने। 1917 कि मूक फ़िल्म लंका दहन में उन्होंने दोनों नायक और नायिका की भूमिका निभाकर भारतीय सिनेमा में पहली बार दोहरी भूमिका निभाने का श्रेय प्राप्त किया।
सालुंके ग्रँट रोड, मुंबई के एक भोजनालय में रसोइया या परोसने वाले का काम किया करते जहा धुंडिराज गोविंद फालके नियमित रूप से आते जाते। निर्देशक और निर्माता फालके अपनी फ़िल्म के लिये कोई महिला कलाकार नहीं ढूंढ सके थे। यहाँ तक कि वेश्याओं और नाचने वाली लड़कियों ने भी इनकार कर दिया। फालके ने सालुंके को देखा; उनका ज़नाना रूप था और पतले सुडौल हाथ थे। इन बातों को देखते हुए फालके ने उन्हें एक महिला भूमिका निभाने के लिए राजी किया। सालुंके का मासिक वेतन जो 10 रुपए था, उसे फालके ने 15 रुपए किया जिससे सालुंके सहमत हुए। तब 1913 में भारत की पहली पूर्ण फीचर फ़िल्म राजा हरिश्चन्द्र में सालुंके ने रानी तारामती की भूमिका निभाई।
1917 में प्रदर्शित लंका दहन में सालुंके ने राम के पुरुष चरित्र और साथ ही उनकी पत्नी सीता का महिला चरित्र भी निभाया। इस प्रकार उन्हें भारतीय सिनेमा में पहली बार दोहरी भूमिका निभाने का श्रेय दिया जाता है। हालांकि, तब तक सालुंके का पतला सुडौल शरीर नहीं रहा और मांसल काया बन गई थी जिस कारण देवी सीता कि भूमिका में दर्शक उनकी द्विशिर पेशी भी देख सकते थे।
सालुंके ने वी एस निरंतर द्वारा निर्देशित सत्यनारायण और फालके द्वारा निर्देशित बुद्ध देव में छायांकन और अभिनय किया। उसके बाद में सालुंके ने अभिनय को छोड़ दिया और पूरी तरह से छायांकन पर ध्यान केंद्रित किया। निरंतर और फालके के अलावा उन्होंने निर्देशक जी वी साने और गणपत शिंदे के साथ काम किया। छायाकार के रूप में उनकी आखरी फिल्म 1931 में थी।
1913 से 1931 तक के अठारह साल के कार्यकाल में कई फिल्मों में अभिनय किया और पाँच फिल्मों में महिला भूमिका निभाई। ये फ़िल्में ज्यादातर हिंदू पौराणिक विषयों पर आधारित थी। वह कुछ फिल्मों में एक छायाकार भी थे।
