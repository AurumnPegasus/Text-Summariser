शायदुल्ला या शाहीदुल्लाह काराकाश नदी के किनारे स्थित एक स्थान है। यहाँ भारत के लद्दाख़ क्षेत्र से काराकोरम दर्रा पार करके पूर्व तुर्किस्तान में तारिम द्रोणी के शहरों को आने वाले व्यापारिक कारवान ठहरकर खेमे लगाया करते थे। वर्तमान काल में राजनैतिक दृष्टि से यह जनवादी गणतंत्र चीन द्वारा नियंत्रित शिंजियांग राज्य के दक्षिणपश्चिमी भाग में पड़ता है और काश्गर से तिब्बत जाने वाली सड़क के किनारे स्थित है। यह मज़ार नामक बस्ती से 25 किमी पूर्व, बाज़ार दारा से 139 किमी पश्चिम और काराकोरम दर्रे से 110 किमी उत्तर में है। यहाँ कश्मीर के महाराजा ने एक क़िला भी बनवाया था।
