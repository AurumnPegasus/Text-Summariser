माइक्रोसॉफ्ट इण्डिक लॅंगविज इनपुट टूल भारतीय भाषाओं हेतु एक टाइपिंग औजार है। यह एक वर्चुअल कीबोर्ड है जो कि बिना कॉपी-पेस्ट के झंझट के विंडोज़ में किसी भी ऍप्लीकेशन में सीधे हिन्दी में लिखने की सुविधा प्रदान करता है। यह ऑनलाइन तथा ऑफलाइन दोनों ही रूप में उपलब्ध है। यह सेवा दिसम्बर 2009 में आरम्भ हुई।
यह औजार शब्दकोश आधारित ध्वन्यात्मक लिप्यन्तरण विधि का प्रयोग करता है अर्थात आप जो रोमन में टाइप करते हैं यह उसे अपने शब्दकोश से मिलाकर लिप्यन्तरित करता है तथा मिलते-जुलते शब्दों का सुझाव देता है। यह प्रचलित हिन्दी टाइपिंग औजारों के विपरीत एक अन्तर्निमित शब्दकोश से मिलाकर लिप्यन्तरित करके टाइप करता है। इस कारण से प्रयोक्ता को लिप्यन्तरण स्कीम को याद नहीं रखना पड़ता। इस कारण से यह पहली बार एवं शुरुआती हिन्दी टाइप करने वालों के लिये काफी सुविधाजनक रहता है।


