ओरछा किला भारत के मध्य प्रदेश राज्य के ओरछा नामक स्थान पर बना एक किला है। इसका निर्माण सोलहवीं सदी में राजा रुद्र प्रताप सिंह ने शुरू करवाया था।
यह मध्य प्रदेश के टीकमगढ़ जिले में स्थित है। यह बेतवा नदी और जामनी नदी के संगम से एक छोटा सा द्वीप बना है। इसके पूर्वी भाग में बाजार से शहर में आने के लिए ग्रेनाइट पत्थर से पुल बनाया गया है। 
टीकमगढ़ नगर से लगभग 80 किलोमीटर दूर ओरछा नगर स्थित है। इस नगर से 15 किलोमीटर दूरी पर झाँसी स्थित है।
इस किले का निर्माण वर्ष 1501 में राजा रुद्र प्रताप सिंह ने कराया था। इस किले के अन्दर भवन और मंदिर भी है। राज महल और राम मंदिर की स्थापना राजा मधुरकर सिंह ने कराई थी, जिसने यहाँ वर्ष 1554 से 1591 तक राज किया था। जहाँगीर महल और सावन भादों महल का निर्माण राजा वीर सिंह देव ने कराया था।
राज महल में राजाओं और रानियों ने वर्ष 1783 तक निवास किया था। इसे सोलहवीं सदी के शुरुआत में बनाना शुरू किया गया था। इसे बहुत साधारण रूप दिया गया था। महल के अन्दर के कक्षों में देवी देवताओं, पौराणिक पशुओं और लोगों के चित्रों से सजाया गया था। महल के ऊपरी मंजिल के छत और दीवारों में दर्पण के निशान मिलते हैं। इसकी खिड़कियों को इस तरह से बनाया गया था कि सूर्य की रोशनी के महल के अन्दर में आने पर कमरों का तापमान अलग अलग हो जाये। महल के आंतरिक दीवारों में भगवान विष्णु के चित्र बने हैं। इस महल में कई गुप्त मार्ग हैं।
