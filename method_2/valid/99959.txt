सिग्नेचर ब्रिज दिल्ली, भारत में निर्माणाधीन सेतु का कामचलाउ नाम है। इस सेतु का निर्माण दिल्ली के वज़ीराबाद में यमुना नदी पर किया जा रहा है। इस सेतु के निर्माण को दिल्ली मन्त्रीमण्डल द्वारा 23 फ़रवरी 2010 को स्वीकृति दी गई थी। इस सेतु के निर्माण की कुल लागत 1,128 करोड़ या 11.28 अरब रुपए अनुमानित है। यमुना नदी पर निर्माणाधीन यह सेतु दिल्ली का पहला रज्जु कर्षण सेतु होगा। 
1997 में सर्वप्रथम सुझाये गये इस पुल की अवधारणा 2004 में जाकर बन पायी, और फिर 2007 में दिल्ली कैबिनेट द्वारा इस परियोजना को अनुमोदित किया गया। वैसे तो इसका निर्माण 2010 में दिल्ली में आयोजित राष्ट्रमण्डल खेलों से पहले ही पूरा हो जाना था, लेकिन पर्यावरण मंजूरी न मिल पाने से यह परियोजना शुरू के कई वर्षों तक अधर में रही । आखिरकार 2011 में निर्माण कार्य शुरू हुआ, और इसकी समय सीमा दिसंबर 2013 तय की गई। निर्माण कार्य पूरा न हो पाने की वजह से समापन तिथि को बाद में जून 2016 और फिर जुलाई 2017 तक आगे बढ़ा दिया गया। जुलाई 2017 में दिल्ली सरकार ने इस परियोजना के लिए 100 करोड़ रुपये जारी किए और मार्च 2018 की एक नई समयसीमा तय की, जिसे बाद में अप्रैल 2018, जून 2018 और फिर अक्टूबर 2018 तक आगे बढ़ा दिया गया।
सिग्नेचर ब्रिज यमुना के पश्चिमी किनारे पर स्थित राष्ट्रीय महामार्ग-1 को पूर्वी किनारे पर स्थित वज़ीराबाद रोड से जोड़ेगा।
इसका मध्य स्तम्भ 175 मीटर ऊँचा होगा जो दिल्ली में स्थित किसी भी इमारत की सर्वाधिक ऊँचाई है। इसपर दो भूमिगत मार्ग, फ़ुटपाथ और साइकिल पथ भी होंगे। इसके अतिरिक्त इसपर दोहरे चार-लेन के सड़कमार्ग बनाए जाएंगे जिनमे से प्रत्येक 14 मीटर चौड़ा होगा और मध्य में 1.2 मीटर चौड़ी मध्यपट्टी होगी; केबलों को गाँठने के लिए स्थान, रखरखाव पैदलमार्ग और मध्यपट्टी के दोनों किनारों पर टक्कर अवरोधक भी बनाए जाएंगे। इस पुल का मुख्य स्पैन 251 मीटर का होगा और दोनों किनारों पर अभिगमन स्पैन प्रत्येक 36 मीटर का होगा।
इस सेतु के दिसम्बर 2013 तक खुल जाने का अनुमान है।
