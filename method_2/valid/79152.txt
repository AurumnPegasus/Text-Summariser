निर्देशांक: 28°59′N 79°24′E / 28.98°N 79.40°E / 28.98; 79.40
रुद्रपुर भारत के उत्तराखण्ड राज्य में उधम सिंह नगर जनपद का एक नगर है। जनसंख्या के आधार पर यह कुमाऊँ का दूसरा, जबकि उत्तराखण्ड का पांचवां सबसे बड़ा नगर है। इस नगर की स्थापना कुमाऊँ के राजा रुद्र चन्द ने सोलहवीं शताब्दी में की थी, और तब यह तराई क्षेत्र के लाट का निवास स्थल हुआ करता था। यह दिल्ली तथा देहरादून से 250 किलोमीटर की दूरी पर स्थित है। रुद्रपुर उत्तराखण्ड का एक प्रमुख औद्योगिक और शैक्षणिक केंद्र होने के साथ साथ उधम सिंह नगर जनपद का मुख्यालय भी है।
रुद्रपुर नगर की स्थापना अल्मोड़ा के राजा रुद्र चंद ने सोलहवीं शताब्दी में करी थी।:6 दक्षिण के मुस्लिम राजाओं द्वारा तराई क्षेत्र में लगातार हो रहे आक्रमणों से निजात पाने के लिए उन्होंने रूद्रपुर में एक सैन्य शिविर की स्थापना की। बाज बहादुर चन्द के राज के समय से तराई क्षेत्र के लाट का निवास भी यहाँ ही हो गया।:81 1744 में चन्दों तथा रुहेलाओं के बीच लड़ी गयी रुद्रपुर की लड़ाई में शिव देव जोशी की अगुवाई में कुमाउँनी सेना को गंभीर हार का सामना करना पड़ा था।:92 इसके कुछ वर्षों बाद राजा दीप चन्द ने रुहेलाओं की गतिविधियों पर नज़र रखने के लिए रुद्रपुर में एक किले का निर्माण किया।:8 :95 
अठारहवीं शताब्दी के उत्तरार्ध में, काशीपुर के लाट नंद राम ने रुद्रपुर के अधिकारी मनोरथ जोशी की हत्या कर दी, और काशीपुर में अपनी राजधानी स्थापित कर स्वयं को निचले तराई क्षेत्रों का शासक घोषित कर दिया।:320 1790 में अल्मोड़ा के पतन के बाद, उसने रुद्रपुर और उसके पूर्व की ओर स्थित क्षेत्रों को अवध के नवाब को सौंप दिया गया, जिनका अधिपत्य इन क्षेत्रों पर 1801 में अंग्रेजों के कब्जे तक रहा।
1837 में रुद्रपुर को रुहेलखंड के कलेक्टर के अधीन कर दिया गया।:445 1858 में इसे कुमाऊँ डिविजनरी के तहत लाया गया, लेकिन 1861 में इसे वापस रुहेलखंड मण्डल में स्थानांतरित कर दिया गया।:445 1864-65 में पूरे तराई-भाबर को "तराई और भाबर सरकारी अधिनियम" के तहत रखा गया, जिसे ब्रिटिश सरकार द्वारा सीधे नियंत्रित किया जाना था। 1891 में, तराई जनपद को नष्ट कर दिया गया, और रुद्रपुर को नवनिर्मित नैनीताल जनपद में डाल दिया गया। स्वतंत्रता के बाद रुद्रपुर और नैनीताल जनपद के अन्य हिस्से संयुक्त प्रांत में ही मिले रहे, जिसका नाम बाद में उत्तर प्रदेश राज्य हो गया था।
1984 में ऑपरेशन ब्लू स्टार के बाद, कई सिख चरमपंथियों ने पंजाब छोड़ दिया और उत्तर प्रदेश के तराई क्षेत्रों में शरण ली।:214 इसके बाद 1991 में नगर में बम विस्फोटों के कई मामले सामने आए थे। 1991 के मध्य में रुद्रपुर बाजार में एक बम विस्फोट हुआ, और रोडवेज़ की बस में भी एक बम समय रहते डिफ्यूज किया गया था। 17 अक्तूबर 1991 को नगर में रामलीला के उत्सव में दो बम विस्फोट हुए, जिनमें 41 लोगों की मृत्यु हो गई, और 140 से अधिक घायल हो गए थे। बाद में क्षेत्र में खालिस्तान कमांडो फोर्स के दो सदस्यों की मार गिराया गया था।
1994 तक उत्तराखण्ड क्षेत्र के लिए पृथक राज्य की मांग पूरे क्षेत्र में स्थानीय आबादी और राजनीतिक दलों, दोनों के बीच लगभग सर्वसम्मति से स्वीकार हो चुकी थी। 30 सितंबर 1995 को नैनीताल जनपद के तराई क्षेत्र की चार तहसीलों को मिलाकर उधम सिंह नगर जनपद का गठन किया गया और रुद्रपुर को इस जनपद का मुख्यालय बनाया गया। 9 नवंबर 2000 को भारत की संसद ने उत्तर प्रदेश पुनर्गठन अधिनियम, 2000 को पारित किया, और रुद्रपुर उत्तराखण्ड का भाग बन गया, जो भारत गणराज्य का 27वां राज्य था।
उत्तराखण्ड के दक्षिण-पूर्वी हिस्से में स्थित रुद्रपुर दिल्ली के उत्तर-पूर्व में 250 किलोमीटर, लखनऊ से 350 किलोमीटर उत्तर-पश्चिम में, और देहरादून के 250 किलोमीटर दक्षिण-पूर्व में स्थित है। यह तराई क्षेत्र में स्थित है, और कल्याणी नदी इस नगर से होकर बहती है। 215 मीटर की औसत ऊंचाई पर स्थित रुद्रपुर नगर के निर्देशांक 28°59′N 79°24′E / 28.98°N 79.40°E / 28.98; 79.40 हैं। रुद्रपुर नगर 27.65 वर्ग किलोमीटर क्षेत्र में फैला हुआ है। 
रुद्रपुर की जलवायु आर्द्र अर्ध-कटिबन्धीय है, तथा कोपेन जलवायु वर्गीकरण के अनुसार इसका कोड "cwa" है। नगर की जलवायु लगभग दक्षिण के मैदानों के समान है। वर्ष भर में चार मौसम देखे जाते हैं। गर्मी का मौसम मार्च से लेकर जून के अंत तक होता है। मानसून का मौसम उसके बाद शुरू होता है और सितंबर के मध्य तक रहता है। मध्य सितंबर से नवंबर की अवधि में शरद ऋतु तथा फिर दिसंबर से फरवरी तक सर्दियों का मौसम होता है।
नगर का वार्षिक औसत तापमान 24.31 डिग्री सेल्सियस है; जबकि मासिक औसत तापमान 15-31 डिग्री सेल्सियस तक रहता है। गर्मियों में अधिकतर तापमान लगभग 31.6 डिग्री सेल्सियस जबकि सर्दियों में यह लगभग 14.9 डिग्री सेल्सियस तक रहता है। जून और सितंबर के बीच मानसून के कारण भारी वर्षा होती है। वर्ष भर में औसत 1302 मिलीमीटर वर्षा दर्ज की जाती रही है। मानसून के बाद, तथा सर्दियों और गर्मियों के मौसम के शुरुआती दिनों में नगर में उत्तर-पश्चिम या पश्चिम की हवाएं रहती हैं। गर्मियों के अंत समय और मॉनसून के मौसम में हवाएं मुख्य रूप से पूर्वी या दक्षिण-पूर्वी होती हैं। मानसून के मौसम में आर्द्रता बहुत अधिक होती है और फिर सर्दियों में यह थोड़ा कम हो जाती है।
2001 की जनगणना के अनुसार, रुद्रपुर की जनसंख्या 88,676 थी, जो 2011 में बढ़कर 1,40,857 हो गई। 2011 की जनगणना के अनुसार कुल जनसंख्या में 53% पुरष और 47% महिलाएं हैं। रुद्रपुर में औसत साक्षरता दर 71% है: 78% पुरुष और 63% महिलाएं साक्षर है। कुल जनसंख्या के 14% की उम्र 6 साल से कम है।
2011 की जनगणना के अनुसार, रुद्रपुर महानगरीय क्षेत्र की जनसंख्या 1,54,485 है। रुद्रपुर महानगरीय क्षेत्र में रुद्रपुर नगर निगम तथा रुद्रपुर सिडकुल क्षेत्र के अतिरिक्त जगतपुरा और रम्पुरा कस्बों को शामिल किया गया है। रुद्रपुर कुमाऊं में दूसरा और उत्तराखण्ड में पांचवां सबसे अधिक जनसंख्या वाला नगर है। रूद्रपुर की लगभग 80% जनसंख्या नजूल भूमि पर निवास करती है। इसके अलावा, 41.95% लोग झोपड़पट्टियों में रहते हैं।
नगर में सदैव ही बड़े पैमाने पर जनसंख्या वृद्धि देखी गई है। 1961-1971 के जनगणना के वर्षों के दौरान नगर की जनसंख्या लगभग तीन गुना बढ़ी जबकि 1981-1991 के दौरान यह बढ़कर लगभग दोगुनी हो गई। 1971 में जसपुर और 2011 में काशीपुर को पीछे छोड़कर रुद्रपुर कुमाऊं में दूसरा सबसे अधिक जनसंख्या वाला शहर बन गया है। जनसंख्या में इस उच्च विकास दर का श्रेय पहाड़ी क्षेत्रों से लोगों के निरंतर प्रवास, और विगत वर्षों में सिडकुल औद्योगिक क्षेत्र की स्थापना को दिया जाता रहा है।
2011 की जनगणना के अनुसार, रूद्रपुर में 80.29% लोग हिंदू हैं। 15.76% लोग इस्लाम का अनुसरण करते हैं, जो नगर में सबसे बड़े अल्पसंख्यक समूह हैं। इसके अतिरिक्त नगर में ईसाई धर्म के अनुयाइयों का प्रतिशत 0.43%, जैन धर्म के अनुयाइयों का 0.12%, सिख धर्म के अनुयाइयों का 3.17% और बौद्ध धर्म के अनुयाइयों का भी 3.17% था। लगभग 0.03% लोग इनसे इतर किसी 'अन्य धर्म' का अनुसरण करते हैं जबकि 0.17% लोग किसी भी धर्मं से सम्बन्ध नहीं रखते।
नगर में 'अपवित्रता' के कथित कृत्य के बाद 2 अक्टूबर 2011 को सांप्रदायिक झड़पें देखी गयी थी, जिसके कारण अधिकारियों ने नगर में अनिश्चितकालीन कर्फ्यू लागू कर दिया था। शुरुआत में तीन व्यक्तियों के मारे जाने की खबरें भी उठी थी, लेकिन बाद में एक आधिकारिक बयान ने पुष्टि की कि शहर के विभिन्न हिस्सों में फैली हिंसा में दो लोगों की मृत्यु हो गयी थी। इन झड़पों में लगभग 5 दुकानों को, और कई वाहनों को भी जलाया गया था।
वर्ष 2016 की सांख्यिकी पत्रिका के अनुसार रुद्रपुर नगर में 18 जूनियर बेसिक स्कूल, 15 सीनियर बेसिक स्कूल, 11 हायर सेकेंडरी स्कूल तथा 3 राजकीय महाविद्यालय स्थित हैं। 1974 में खुला सरदार भगत सिंह राजकीय स्नात्तकोत्तर महाविद्यालय नगर का सबसे पुराना तथा एकमात्र सरकारी डिग्री कॉलेज है। 2004-05 में नगर में कई निजी कॉलेज खुले जिनमें देवस्थली विद्यापीठ कॉलेज, देवभूमि कॉलेज ऑफ़ एजुकेशन, केशव सूर्यमुखी कॉलेज ऑफ़ एजुकेशन, ड्रोन बी.एड कॉलेज, सरस्वती इंस्टिट्यूट ऑफ़ मैनेजमेंट एंड टेक्नोलॉजी इत्यादि शामिल हैं। 2008 में खुला यूनिटी लॉ कॉलेज क्षेत्र का एकमात्र लॉ कॉलेज है। सभी कॉलेज कुमाऊँ विश्वविद्यालय से सम्बद्ध हैं।
पंतनगर विमानक्षेत्र नगर के केंद्र से 12.2 किलोमीटर की दूरी पर स्थित है। भारतीय विमानपत्तन प्राधिकरण द्वारा संचालित इस हवाई अड्डे से दिल्ली और देहरादून के लिए घरेलू उड़ानें उपलब्ध हैं। इसमें एक रनवे है, जो कि 4,500 फीट लंबा है, और टर्बोप्रॉप विमानों को संभालने में सक्षम है।
रुद्रपुर में रेल सेवा की शुरुआत 1886 में हुई, जब रोहिलखंड और कुमाऊं रेलवे द्वारा बरेली-काठगोदाम लाइन पर स्थित लालकुआँ को रामपुर से जोड़ने वाली एक शाखा लाइन का निर्माण किया गया। रुद्रपुर रेलवे स्टेशन रामपुर-लालकुआँ ब्रॉड गेज रेलवे लाइन पर स्थित है और यह भारतीय रेलवे के उत्तर पूर्वी रेलवे क्षेत्र के इज्जतनगर रेलवे मण्डल के अंतर्गत आता है।
तीन प्रमुख राष्ट्रीय राजमार्ग रुद्रपुर से होकर गुजरते हैं। राष्ट्रीय राजमार्ग 9, जो पंजाब में मालौत से उत्तराखंड में पिथौरागढ़ तक जाता है, रुद्रपुर को दिल्ली, रामपुर, रोहतक, हिसार, सितारगंज, खटीमा, टनकपुर और पिथौरागढ़ इत्यादि शहरों से जोड़ता है। रुद्रपुर से शुरू होने वाले अन्य राजमार्गों में राष्ट्रीय राजमार्ग 109 और राष्ट्रीय राजमार्ग 309 शामिल हैं। रुद्रपुर बस स्टेशन अंतर्राज्यीय मार्गों पर चलने वाली उत्तराखण्ड परिवहन निगम की बसों के लिए केंद्रीय बस स्टैंड के रूप में कार्य करता है। यह स्टेशन 1960 से पहले बनाया गया था और लगभग 4 एकड़ में फैला हुआ है।
