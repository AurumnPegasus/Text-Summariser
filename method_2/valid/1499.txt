दन्तमंजन वह पेस्ट या जेल् है जिसे दन्तबुरुश पर लगाकर दाँतों की सफाई की जाती है। 
टूथपेस्ट का प्रचलन सदियों पुराना रहा है। ईसा से लगभग 500 वर्ष पूर्व चीन तथा भारत जैसे देशों में लोग हड्डियों व सीपियों के चूरे को मिलाकर देसी नुस्खों से तैयार टूथपेस्ट का इस्तेमाल करते थे। हालांकि आधुनिक टूथपेस्ट का चलन उन्नीसवीं सदी से शुरू हुआ। वर्ष 1824 में पीबॉडी नामक एक डेंटिस्ट ने पहली बार टूथपेस्ट में साबुन का इस्तेमाल किया था। आगे चलकर 1850 के दशक में जॉन हैरिस ने टूथपेस्ट में चॉक जैसा घटक जोड़ा। वैसे यह न्यूयॉर्क सिटी में स्थित कोलगेट कंपनी ही थी, जिसने वर्ष 1873 में पहली बार टूथपेस्ट का व्यापक पैमाने पर निर्माण किया। कोलगेट का यह उत्पाद उस वक्त जार में पेश किया गया था।
वर्ष 1892 में न्यू लंदन के डॉ॰ वाशिंगटन शेफील्ड टूथपेस्ट को पहली बार सिमटने लायक ट्यूब में लेकर आए। इसके कुछ साल बाद कोलगेट ने भी अपनी टूथपेस्ट ट्यूब बाजार में पेश कर दी। वर्ष 1914 में टूथपेस्ट में पहली बार फ्लोराइड का इस्तेमाल किया गया। शुरुआत में अमेरिकी डेंटल एसोसिएशन ने इस पर आपत्ति जताई, लेकिन बाद में इससे जुड़े शोध के नतीजों से संतुष्ट होने के बाद उसने अपनी मंजूरी दे दी।
