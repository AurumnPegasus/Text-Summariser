मौसम 2011 की एक हिन्दी प्रेम-नाटक फ़िल्म है। इस फ़िल्म का लेखन और निर्देशन पंकज कपूर ने किया है। शाहिद कपूर और सोनम कपूर ने इस फिल्म के मुख्य पात्रों का अभिनय किया है। पहले फ़िल्म का प्रदर्शन 16 सितम्बर 2011 को किया जाना था, लेकिन भारतीय वायु सेना से एनओसी मिलने में हुई देरी के कारण इसे 23 सितम्बर 2011 को प्रदर्शित किया गया।
फ़िल्म की कहानी को 1992 से 2002 के 10 साल की अवधि में दिखाई गई है, जिसमें बाबरी मस्जिद विध्वंस, बंबई के दंगे, 1993 मुंबई बम विस्फोट, कारगिल युद्ध, 9/11 हमला और गोधरा काण्ड के बाद के दंगों के विध्वंस के संदर्भ शामिल हैं।
फ़िल्म में दो प्रेमियों, पंजाब के छोटे से गांव का हैरी और एक कश्मीरी लड़की आयत की कहानी दिखाई गई है। 1992 में आयत के माता-पिता की कश्मीर में आतंकवादियों द्वारा हत्या हो जाने पर उसकी बुआ उसे पंजाब के मल्लुकोट गांव में ले आती है। जहाँ उसकी मुलाकात गांव के हैरी से होती है, और उनके बीच प्यार हो जाता है। हालांकि कुछ समय बाद बाबरी मस्जिद के विध्वंस की खबर सुनने के बाद, दंगे के डर से आयत अपने परिवार के साथ हैरी को सूचित किए बिना ही मुंबई चले जाते हैं। इस बीच, हैरी को भारतीय वायु सेना में पायलट के रूप में चुना जाता है, और इस प्रकार वह भी मल्लूकोट छोड़कर चला जाता है।
1999 में, हैरी और आयत फिर से लंदन में मिलते हैं। जहाँ आयत 1993 में मुंबई बम विस्फोटों में अपने रिश्तेदार को खोने के बाद, पिछले सात सालों से लंदन में रह रही थी। हैरी भारतीय वायु सेना द्वारा एक विशेष कार्य के लिये लंदन आता है। लंदन में वे फिर से एक-दुसरे के नज़दीक आते है। आयत के परिवार वाले उसकी शादी हैरी के साथ करने के लिए मान जाते है। आयत ने इस समाचार को हैरी को बताने के लिये उसे अपने घर पर आमंत्रित करती है, लेकिन उसी रात भारत-पाकिस्तान के बीच कारगिल युद्ध शुरू हो जाता है, और हैरी को तत्काल भारत जाना पडता है। इस बीच, आयत के चाचा का निधन हो जाता है और वह अपने पूरे परिवार के साथ पुनः लंदन से मल्लूकोट आ जाते है। आयत और हैरी दोनों एक-दूसरे से संपर्क करने की कोशिश करते हैं लेकिन विफल होते हैं। इस बीच आयत मल्लुकोट से अहमदाबाद और वहाँ से पुनः लंदन चली जाती है। 
इसी बीच एक मिशन के दौरान हैरी का विमान दुर्घटनाग्रस्त हो जमीन पर गिर जाता है, इस दुर्घटना में हैरी के बाएं हाथ में अर्ध-लकवा हो जाता है। और खुद को दो महीने तक ठीक होने की आवश्यकता होती है। ठीक होने के बाद वह अपने भांजे के सालगृह मनाने स्विट्ज़रलैण्ड में अपनी बहन के पास आ जाता है। जहाँ उसकी बहन उसे आयत को पुनः खोजने के लिये कहती है। उस दौरान आयत अपने चचेरे भाई अकरम के साथ न्यूयॉर्क मे रहने लगी थी। इस दौरान स्विट्ज़रलैण्ड में एक ट्रेन में यात्रा करते समय हैरी, आयत को अकरम और उसके बेटे के साथ देख सोचता है कि शायद आयत अब विवाहित है, और वह सभी उम्मीदें खो कर, उसे पूरी तरह से भूलने का फैसला करता है।
11 सितंबर 2011 को न्यूयॉर्क में ट्विन टॉवर में हुए आतंकवादी हमलें के कारण अमेरिका और यूरोप में मुस्लिमों के विरुद्ध घृणा अपराध होने लगते है। और आयत, अकरम के साथ अहमदाबाद आ जाती है। संयोग से उसी दौरान हैरी भी अपने एक मित्र के शादी में शामिल होने अहमदाबाद आता है। इस बीच, आयत भी हैरी को भूला कर अकरम से शादी करने का फैसला करती हैं। हालांकि 2002 में जब शादी शुरू होती है, अहमदाबाद में दंगे शुरू हो जाते है। आयत दंगो से अपनी जान बचा कर भागती है, जहाँ उसे हैरी मिलता है और उसे बचा लेता है। हैरी और आयत छुप जाते है और दंगों के खत्म होने का इंतजार करते हैं, लेकिन वे दंगाईयों की नजर में आ जाते है और वे उन पर हमला कर देते है। उनसे बच कर वे एक मेले में छिप जाते है जहां वे एक घोड़े और एक बच्चे की जान बचाते है।
आयत अपने भाग्य को कोसती हैं, लेकिन हैरी उसे समझाता है और उज्ज्वल भविष्य को देखने के लिए आश्वस्त करता है।
फ़िल्म के उपसंहार में यह पता चला है कि, हैरी और आयत शादी कर लेते हैं, और उनके द्वार बचाये बच्चे को गोद ले लेते है।

फिल्म के लिए संगीत रचना प्रीतम ने की है, तथा गीत इरशाद कामिल ने लिखे हैं। 13 गीतों वाली फिल्म की संगीत एल्बम को टी-सीरीज़ ने 11 अगस्त 2011 को रिलीज़ किया था।
