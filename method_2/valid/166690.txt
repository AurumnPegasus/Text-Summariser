बेनेडिक्ट रिचर्ड ओ'गॉर्मन ऐण्डरसन  एक सामाजिक-राजनीतिक अध्येता और इतिहासकार हैं। इनकी ख्याति 1983 में प्रकाशित पुस्तक इमेज़िण्ड कम्युनिटीज़ से है, जिसमें इन्होंने राष्ट्र को कल्पित समुदाय के रूप में व्याख्यायित किया और राष्ट्रवाद से संबंधित अवधारणाओं को विनिर्मित करने का प्रयास किया है। 
जेम्स ओ'गॉर्मन ऐण्डरसन और वेरोनिका बीएत्रिस बीयम की संतान के रूप में बेनेडिक्ट का जन्म चीनी गणराज्य में युन्नान प्रांत के कुनमिंग में हुआ। ऐण्डरसन 1941 में सपरिवार कैलिफ़ोर्निया चले गये।
ऐण्डरसन ने 1983 में प्रकाशित अपनी पुस्तक इमेज़िण्ड कम्युनिटीज़ में राष्ट्रवाद या जातीयता को प्रश्नांकित करते हुए उसे कल्पित समुदाय के तौर पर व्यवहृत किया। ऐण्डरसन नृजातीय भावना के साथ राष्ट्र को कल्पित राजनीतिक समुदाय परिभाषित करने का प्रस्ताव रखते हैं। सेटन-वाटसन के हवाले से ऐण्डरसन इसके कारणों की व्याख्या करते हुए लिखते हैं : यह कल्पित इसलिए भी है कि छोटी से छोटी जाति के सदस्य भी अपने सभी साथी सदस्यों को कभी जान, सुन या उनसे मिल नहीं पाएँगे। फिर भी प्रत्येक के मन में उनके आपसी जुड़ाव का बोध रहता है।
राष्ट्रीय चेतना के उद्भव पर विचार करते हुए ऐण्डरसन ने छापेखाने की महत्त्वपूर्ण भूमिका पर ध्यान आकृष्ट किया है। 18वीं सदी के अंत में पण्य के रूप में छापेखाने के विकास का पूर्णतः समकालीन नवीन विचारों वाली पीढ़ी पर व्यापक प्रभाव पड़ा।ऐण्डरसन के अनुसार मुद्रित भाषा ने राष्ट्रीय चेतना को तीन तरीकों से प्रभावित किया।
