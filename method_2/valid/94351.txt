
देख तमाशा देख बॉलीवुड की हिन्दी फ़िल्म है जिसका निर्देशन फ़िरोज़ अब्बास ख़ान ने किया है। यह सच्ची घटनाओं पर आधारित भारत के सामाजिक-राजनीतिक चरित्र पर एक तंज है। फ़िल्म की कहानी राजनेता के विशाल कटआउट के वज़न तले दबकर मर गए एक ग़रीब आदमी की धार्मिक पहचान ढूंढने के इर्द-गिर्द घूमती है। फ़िल्म में मुख्य अभिनय भूमिका में सतीश कौशिक और गणेश यादव हैं।
एक ग़रीब आदमी राजनेता मुथा सेठ के विशाल बिजली के खम्बे से झुलस कर दबकर मर जाता है। कुछ मुसलमान उसके शव को दफ़नाने लगते हैं तो हिन्दुओं का एक समूह आकर इस पर आपत्ति करता है और शव को उन्हें सौंप देने की मांग करता है। मुसलमानों के अनुसार मृतक मुस्लिम था और हिन्दुओं के अनुसार मृतक उनमें से एक था। मामला पहले पुलिस के पास जाता है और आगे बढ़ते-बढ़ते न्यायालय पहुँच जाता है। मृतक का शव उसके भाई लक्ष्मण को न सौंपकर मुर्दाघर में रखा जाता है। धीरे-धीरे इस विवाद में राजनेता शामिल हो जाते हैं जिससे मामला और अधिक भड़क जाता है। इसी घटना के आगे बढते-बढते सांप्रदायिक दंगे भड़कने लगते हैं। न्यायालय शव मृतक के भाई लक्ष्मण को सौंपने का आदेश देता है। मृतक की बीवी फ़ातिमा विवाद को बढ़ता नहीं देखना चाहती और उसे शव के अन्तिम संस्कार के रूप में दाह-संस्कार और दफ़नाये जाने को लेकर कोई आपत्ति नहीं है। एक स्थानीय समाचार पत्र भी इस घटना को उछालने का कार्य करता है और नेता विवाद का राजनीतिक लाभ देखते हैं।
