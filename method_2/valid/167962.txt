हाथरस ज़िला जिसे बीच में महामायानगर जिले के नाम से जाना जाता था, भारतीय राज्य उत्तर प्रदेश का एक ज़िला है। जिले का मुख्यालय हाथरस है और यह अलीगढ़ मण्डल का एक हिस्सा है। जिले का कुल क्षेत्रफल 1840 वर्गकिमी है। 2001 की जनगणना के अनुसार जिले की जनसंख्या 1,336,031 है। 
मायावती सरकार में जिले का नाम गौतम बुद्ध की माता के नाम पर महामाया रखा गया था। 2012 से पुन: हाथरस कर दिया गया।
हाथरस जिले का गठन 3 मई 1997 को अलीगढ़, मथुरा और आगरा जिले के हिस्सों को मिलाकर किया गया था।
ज़िला 4 तहसील क्षेत्रों में बंटा है: हाथरस, सदाबाद, सिकन्दरा राऊ और सासनी, जिनका पुन: विभाजन सात प्रखंडों में होता है: सासनी, हाथरस, मुरसान, सदाबाद, सेहपाउ, सिकन्दरा राऊ और हसायन। 
जिले में तीन विधान सभा निर्वाचन क्षेत्र मौजूद हैं: हाथरस,सदाबाद और सिकन्दरा राऊ। यह सभी विधान सभा निर्वाचन क्षेत्र हाथरस लोक सभा निर्वाचन क्षेत्र के अंतर्गत आते हैं।

