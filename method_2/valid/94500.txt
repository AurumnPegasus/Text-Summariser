त्वष्ट्र पैटरे, जिसे त्वश्तर पैटरे भी उच्चारित करते हैं, बृहस्पति ग्रह के चंद्रमा आयो पर स्थित एक ज्वालामुखीय क्षेत्र है। यह उस चंद्रमा के उत्तरी ध्रुव के पास स्थित है और इसमें ज्वालामुखीय क्रेटरों की एक शृंखला मौजूद है। इसका नाम त्वष्ट्र नामक हिन्दू ऋग्वैदिक देवता पर रखा गया है जो लोहारों के अधिदेवता माने जाते हैं। गैलिलेयो ने कई सालों तक इस क्षेत्र का अध्ययन किया था जिस दौरान यहाँ एक स्थल से एक 25 किलोमीटर चौड़ी दरार से लावा फटा जो सतह से 1 से 2 किमी की ऊँचाई तक पहुँच गया। देखने में यह एक 25 किमी चौड़े और 1-2 किमी ऊँचे परदे जैसा लगा। कुछ समय बाद यहाँ एक गैस का फ़व्वारा फटा जो सतह से 385 किमी की ऊँचाई तक पहुँच गया और जिसकी सामग्री विस्फोट स्थल से 700 किमी दूर तक के स्थानों को ढक गई।
