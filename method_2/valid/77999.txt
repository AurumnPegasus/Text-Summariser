फास्ट फाइव, जो फास्ट & फ्यूरियस 5 या फास्ट & फ्यूरियस 5: रियो हेस्ट के नाम से भी जानी जाती है, 2011 की एक अमेरिकी एक्शन फ़िल्म है। जस्टिन लिन द्वारा निर्देशित इस फ़िल्म के निर्माता नील एच॰ मोरिट्ज़, विन डीज़ल और माइकल फोट्र्रेल हैं, और इसकी पटकथा क्रिस मॉर्गन द्वारा लिखी गयी है। यह द फास्ट एंड द फ्यूरियस फ़िल्म शृंखला की पांचवीं फ़िल्म है। इस फ़िल्म को पहले 20 अप्रैल 2011 को ऑस्ट्रेलिया में, और फिर 29 अप्रैल 2011 को संयुक्त राज्य अमेरिका में जारी किया गया था। फ़िल्म को समीक्षकों से सकारात्मक समीक्षाएं मिली, और इसने दुनिया भर में 625 मिलियन डॉलर से अधिक की कमाई की।
डॉम को जेल ले जा रही बस पर मिया और ब्रायन हमला करते हैं, और डॉम के साथ रियो डि जेनेरो फरार हो जाते हैं, जहाँ विन्स रह रहा होता है। एक अपराधी, ज़िज़ी से लड़कर वे एक कार चुराते हैं, जिसके अंदर उन्हें एक चिप मिलता है। इस चिप में अपराधी हर्नन रेयस के अवैध साम्राज्य की पूरी जानकारी होती है, और उसकी छुपायी 100 मिलियन यूएस डॉलर नकदी की भी, जो एक पुलिस स्टेशन में रखे होते हैं। वे तीनों इसे चुराने का फैसला करते हैं, और इस काम को अंजाम देने के लिए डॉम एक टीम बनाने की घोषणा करता है, जिसमें शामिल होने के लिए वे अपने पुराने मित्रों – हान ल्यू, गिसेल याशर, रोमन पियर्स, तेज पार्कर, लियो तथा सैंटोस को बुलाते हैं।
दूसरी तरफ, एजेंट ल्यूक हॉब्स यूएस सरकार की ओर से डॉम और ब्रायन को पकड़ने के लिए अपनी टीम के साथ रियो पहुँचता है। वह उन्हें पकड़ने में सफल भी हो जाता है, लेकिन जब वह उन्हें ले जा रहा होता है, तो उनके वाहनों पर रेयस के आदमी हमला कर देते हैं, और हॉब्स की पूरी टीम को मार देते हैं, हालाँकि हॉब्स और उसकी एक साथी एलेना को डॉम बचा लेता है। इस हमले से क्रोधित हॉब्स डॉम और उसकी टीम की चोरी में हस्तक्षेप ना करने का निर्णय करता है, हालाँकि वह इस चोरी के बाद उन्हें गिरफ्तार करने की मंशा रखता है। डॉम अपनी टीम की सहायता से पैसे चुरा लेता है, और रेयस को मार देता है। इसके बाद डॉम और उसकी टीम वह पैसे लेकर अलग अलग देशों में फरार हो जाती है।
