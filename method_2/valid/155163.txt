हल्द्वानी, उत्तराखण्ड के नैनीताल ज़िले में स्थित एक नगर है जो काठगोदाम के साथ मिलकर हल्द्वानी-काठगोदाम नगर निगम बनाता है। हल्द्वानी उत्तराखण्ड के सर्वाधिक जनसँख्या वाले नगरों में से है और इसे "कुमाऊँ का प्रवेश द्वार" भी कहा जाता है। कुमाऊँनी भाषा में इसे "हल्द्वेणी" भी कहा जाता है क्योंकि यहाँ "हल्दू" प्रचुर मात्रा में मिलता था।
सन् 1816 में गोरखाओं को परास्त करने के बाद गार्डनर को कुमाऊँ का आयुक्त नियुक्त किया गया। बाद में जॉर्ज विलियम ट्रेल ने आयुक्त का पदभार संभाला और 1834 में "हल्दु वनी" का नाम हल्द्वानी रखा।
ब्रिटिश अभिलेखों से हमें ये ज्ञात होता है कि इस स्थान को 1834 में एक मण्डी के रूप में उन लोगों के लिए बसाया गया था जो शीत ऋतु में भाभर आया करते थे।
मुग़ल इतिहासकारों ने इस बात का उल्लेख किया है कि 14 वीं शताब्दी में एक स्थानीय शाशक, ज्ञान चन्द जो चन्द राजवंश से सम्बंधित था, दिल्ली सल्तनत पधारा और उसे भाभर-तराई तक का क्षेत्र उस समय के सुलतान से भेंट स्वरुप मिला। बाद में मुग़लों द्बारा पहाड़ों पर चढ़ाई करने का प्रयास किया गया, लेकिन क्षेत्र की कठिन पहाड़ी भूमि के कारण वे सफल नहीं हो सके।
सन् 1856 में सर हेनरी रैम्से ने कुमाऊँ के आयुक्त का पदभार संभाला। 1857 के प्रथम भारतीय स्वतंत्रा संग्राम के दौरान इस क्षेत्र पर थोड़े समय के लिये रोहिलखण्ड के विद्रोहियों ने अधिकार कर लिया। तत्पश्चात सर हेनरी रैम्से द्वारा यहाँ मार्शल लॉ लगा दिया गया और 1858 तक इस क्षेत्र को विद्रोहियों से मुक्त करा लिया गया।
इसके बाद सन् 1882 में रैम्से ने नैनीताल और काठगोदाम को सड़क मार्ग से जोड़ दिया। सन् 1883-84 में बरेली और काठगोदाम के बीच रेलमार्ग बिछाया गया। 24 अप्रैल, 1884 के दिन पहली रेलगाड़ी लखनऊ से हल्द्वानी पहुंची और बाद में रेलमार्ग काठगोदाम तक बढ़ा दिया गया।
सन् 1901 में यहाँ की जनसँख्या 6,624 थी और सयुंक्त प्रान्त के नैनीताल ज़िले के भाभर क्षेत्र का मुख्यालय हल्द्वानी में ही स्थित था। और साथ ही ये कुमाऊँ मण्डल और नैनीताल ज़िले की शीत कालीन राजधानी भी हुआ करता था। सन् 1901 में आर्य समाज भवन और 1902 में सनातन धर्मं सभा का निर्माण किया गया। सन् 1899 में यहाँ तहसील कार्यालय खोला गया जब इसे नैनीताल ज़िले के चार भागों में से एक भाभर का मुख्यालय बनाया गया और कुल 4 क़स्बों और 511 ग्रामों के साथ इसकी कुल जनसँख्या 93,445 थी और ये 3,313 वर्ग किमी क्षेत्र में फैला हुआ था। 1891 तक अलग नैनीताल ज़िले के बनाने से पहले तक ये कुमांऊ ज़िले का भाग था जिसे अब अल्मोड़ा ज़िले के नाम से जाना जाता है।
सन् 1904 में इसे "अधिसूचित क्षेत्र" की श्रेणी में रखा गया और 1907 में हल्द्वानी को क़स्बा क्षेत्र घोषित किया गया। हल्द्वानी से 4 किमी दूर दक्षिण में स्थित गोरा पड़ाव नामक क्षेत्र है। 19 वीं सदी के मध्य में यहाँ एक ब्रिटिश कैंप हुआ करता था जिसके नाम पर इस क्षेत्र का नाम पड़ा। "गोरा" शब्द ब्रिटिशों लिए उपयोग में लाया जाने वाला कठबोली शब्द था।
हल्द्वानी 29.22° उ 79.52° पू के अक्षांश पर स्थित है। समुद्र तल से इसकी ऊंचाई 424 मीटर है। भूवैज्ञानिक रूप से हल्द्वानी एक पीडमोंट ग्रेड पर बसा हुआ है जिसे भाभर कहा जाता है, जहां पहाड़ी नदियाँ भूमिगत होकर गंगा के मैदानी क्षेत्रों में पुनः प्रकट होती हैं। ऐतिहासिक रूप से ये एक स्थानीय व्यापार केंद्र रहा है और कुमाऊँ के पहाड़ी क्षेत्रों और गंगा के मैदानी क्षेत्रों के बीच एक व्यस्त केंद्र भी।
हल्द्वानी उत्तराखंड के दक्षिण-पूर्वी हिस्से में स्थित हल्द्वानी महानगरीय क्षेत्र का प्रमुख शहर है। हल्द्वानी-काठगोदाम नगरों के अलावा हल्द्वानी महानगरीय क्षेत्र में ग्यारह कॉलोनियां और दो जनगणना नगर शामिल हैं।
हल्द्वानी नैनीताल जिले की एक तहसील भी है। हल्द्वानी तहसील नैनीताल जिले के दक्षिणी भाग में स्थित है, और इसकी सीमाएं नैनीताल जिले में नैनीताल, कालाढूंगी, लालकुआँ और धारी तहसीलों के अलावा उधम सिंह नगर जिले में गदरपुर, किच्छा और सितारगंज, और चम्पावत जिले में श्री पूर्णागिरी तहसील से मिलती हैं। तहसील में चार नगर और 202 गांव शामिल हैं।
हल्द्वानी से 8 किमी उत्तर में रानीबाग़ नामक स्थान है जहाँ हिन्दुओं का पवित्र चित्रशिला नामक श्मशान घाट है। उत्तरायणी नामक मेला प्रतिवर्ष मकर संक्रांति के दिन यहाँ लगता है। कुमाऊँनी बोली में इसे घुघुतिया भी कहते हैं।
हल्द्वानी के दक्षिण में पंतनगर विश्वविद्यालय स्थित है जो कृषि अनुसंधान के लिए प्रसिद्द है। पूर्व में गौला नदी बहती है और पश्चिम में लामचुर और कालाढुंगी के उपजाऊ कृषि मैदान है जो विश्व-प्रसिद्द कॉर्बेट राष्ट्रीय उद्यान में मिलते हैं।
अपने प्रसिद्द पहाड़ी खानपान के अतिरिक्त हल्द्वानी और आसपास के क्षेत्रों में देखने के लिए बहुत कुछ है जैसे दूर तक फैले धूमिल ग्राम, झुलावदार पर्णपाती वन और नगरीय फैलावों से बाहर खुला क्षेत्र।
कई प्रसिद्ध व्यक्ति इस क्षेत्र से सम्बंधित है जैसे गोविन्द वल्लभ पन्त, नारायण दत्त तिवारी इत्यादि।
सन् 2001 की भारतीय जनगणना के अनुसार हल्द्वानी-काठगोदाम नगर निगम क्षेत्र की कुल जनसँख्या 2,79,140 है। कुल जनसँख्या में से 53% पुरुष और 47% महिलाएं हैं। हल्द्वानी-काठगोदाम की साक्षरता दर 69% है, जो राष्ट्रीय औसत 65% से ऊपर है। पुरुष साक्षरता दर है 73% और महिला साक्षरता दर है 65%। हल्द्वानी-काठगोदाम की 14% जनसँख्या 6 वर्ष से ऊपर की है।
नगरपालिका हल्द्वानी काठगोदाम नोटिफाईड संख्या 164-66-64 दिनांक 2 फ़रवरी 1887 द्वारा हल्द्वानी नगरपालिका कमेटी गठित की गयी तथा इसकी प्रथम बैठक 12 फ़रवरी 1897 को हुई। 1885 में यहां 'टाउन ऐक्ट' जारी हुआ। नगरपालिका परिषद हल्द्वानी-काठगोदाम को सन 1904 में नोटिफाइड किया गया। संयुक्त प्रान्त की सरकार की अधिसूचना 3601/11-439-40 दिनांक 21 सितम्बर 1942 में नोटिफाइड एरिया से तृतीय श्रेणी 1956 में द्वितीय श्रेणी तथा उ.प्र. शासन विभाग की अधिसूचना संख्या 11709/XI ए-1966 लखनऊ, दिनांक 5 सितम्बर 1966 के द्वारा 1 दिसम्बर 1966 से प्रथम श्रेणी नगरपालिका घोषित की गयी।
यद्यपि यहाँ के सभी सामाजिक-सांस्कृतिक पहलुओं पर कुमाऊँनी लोगों का बोलबाला है, लेकिन बहुत से क्षेत्रों और धर्मों के लोग हल्द्वानी में रहते हैं। यहाँ के खानपान, पहनावे, बोलियों और वास्तुशिल्प में विविधता देखी जा सकती है। दो दशक पहले तक ही ये एक छोटा क़स्बा था, लेकिन बहुत से कारणों से यहाँ पिछले कुछ वर्षों में तेज़ी से नगरीकरण बढ़ा जिसके चलते ये एक स्थानीय व्यापारिक केंद्र के रूप में विकसित हुआ है और यहाँ कई आधारभूत सुविधाओं में वृद्धि हुई है जैसे सड़क, अस्पताल, विक्रय केन्द्र इत्यादि।
हल्द्वानी में ऐसे कई विद्यालय है जो बहुत ऊँचे स्तर की शिक्षा प्रदान करते है और ये उत्तराखण्ड के आवासीय पहाड़ी स्कूलों के तुलना में सस्ते हैं। कुछ प्रमुख विद्यालय है:- सैकरैड हार्ट उच्चतर माध्यमिक विद्यालय, श्री गुरु तेग बहादुर उच्चतर माध्यमिक विद्यालय, नैनी वैली स्कूल, केंद्रीय विद्यालय, निर्मला कॉन्वेंट उच्चतर माध्यमिक विद्यालय, महर्षि विद्या मंदिर, कुईंस पब्लिक स्कूल, संत थेरेसा उच्चतर माध्यमिक विद्यालय, संत पॉल उच्चतर माध्यमिक विद्यालय, आर्यमान विक्रम बिड़ला अध्ययन संस्थान, बीरशिबा उच्चतर माध्यमिक विद्यालय, आम्रपाली संस्थान-लामाचौड़, डी.ए.वी. सेंटेनरी पब्लिक स्कूल, द हेरिटेज स्कूल जो यहाँ के सर्वोत्तम विद्यालयों में से एक है, बिड़ला विद्या मंदिर, दीक्षांत इंटरनेशनल प्री- स्कूल, जी.आई.सी, जी.जी.आई.सी, महात्मा गाँधी इंटर कॉलेज, एम.बी. इंटर कॉलेज और एच.एन. इंटर कॉलेज।
इसके अतिरिक्त निकट के पंतनगर में स्थित गोविन्द बल्लभ पंत कृषि एवँ प्रौद्योगिकी विश्वविद्यालय जो कृषि अनुसंधान के लिए देश का प्रमुख संस्थान है। सुशीला तिवारी मेमोरियल द्वारा संचालित एक आयुर्विज्ञान संस्थान। इसके अतिरिक यहाँ एक एन.आई.आई.टी केंद्र भी है, जो स्थानीय युवाओं को वैश्विक आई.टी उद्योग में वृत्ति बनाने में सहायता देता है। इन सबके अतिरिक्त यहाँ बहुत से लघु-अवधि के लिए आजीविका उन्मुख ट्रेनिंग भी देते है जैसे इज़ीज्ञान, आई.आई.जे.टी, वीटा इत्यादि।
देहरादून, लखनऊ और राष्ट्रीय राजधानी दिल्ली से सड़क मार्ग और दिल्ली, लखनऊ और आगरा से रेलमार्ग से जुड़ा होने के कारण हल्द्वानी उत्तराखण्ड का एक प्रमुख व्यवसायिक केंद्र है। उत्तर भारत की सबसे बड़ी फल, सब्ज़ी और अनाज मंडियों में से कई यहाँ हैं। अधिकांश कुमाऊं और गढ़वाल के कुछ भागों के लिए प्रवेश द्वार होने के कारण यह उत्तराखण्ड का प्रमुख राजस्व केंद्र है और अपने लाभप्रद स्थान के आधार पर ये पहाडों के लिए माल पारगमन के लिए एक आधार डिपो के रूप जाना जाता है।
कुछ स्थानीय पकवान हैं:-
उत्तराखण्ड का एक प्रमुख नगर होने के कारण यहाँ के लिए कई विकास परियोजनाएं बनायीं गयी है जिसमें स्टेडियम, बस अड्डा, औद्योगिक परिसर जैसी अतिरिक्त आधारभूत संरचनाएं प्रमुख है। पिछले 20 वर्षो में तेज़ी से हुए नगरीकरण के चलते यहाँ आधारभूत सुविधाएं चरमराने लगीं है और ये नगर अपनी "हरे नगर" की उपाधि को बचाए रखने के लिए संघर्षरत है।
