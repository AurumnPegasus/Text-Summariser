विद्युत बाड़ या बिजली की बाड़ एक बाधा है जो अवांछित मनुष्यों या पशुओं को कोई सीमा पार करने से रोकने के लिए बिजली के झटके का उपयोग करती है। झटके के लिए प्रयुक्त वोल्टेज के प्रभाव से व्यक्ति या पशु बेचैनी या दर्द का अनुभव कर सकता है और यह झटका कभी-कभी घातक भी हो सकता है। विद्युत बाड़ का सबसे अधिक उपयोग कृषि क्षेत्र में किया जाता है जहां, यह पशुओं को खेतों मे घुसने से रोकने के लिए लगाई जाती है। इसके अतिरिक्त इस बाड़ को संवेदनशील क्षेत्रों की सुरक्षा बढ़ाने के लिए भी संस्थापित किया जाता है और यहां कभी-कभी घातक वोल्टता भी उपयोग में लाई जाती है। 
