चुम्बकीय प्रोत्थापन किसी वस्तु को केवल चुम्बकीय बल द्वारा लटकाने की क्रिया है। इस प्रक्रिया में वस्तु पर लगने वाले गुरुत्वीय बल एवं अन्य बलों को चुम्बकीय बल के द्वारा संतुलित किया जाता है जिससे वस्तु बिना किसी आधार के लटकी रहती है या हवा में लटके हुए आगे बढ़ती है। इसके दो मुख्य मुद्दे हैं- उत्थान औ्र स्थायित्व। उत्थान द्वारा वस्तु को गुरुत्वाकर्षण विरोधी चुंबकीय बल द्वारा ऊपर उठाया जाता है। स्थायित्व द्वारा यह सुनिश्चित किया जाता है कि वस्तु यादृच्छिक रूप से चुंबकीय क्षेत्र से बाहर न चली जाय। इसका उपयोग चुम्बकीय प्रोत्थापित रेलगाड़ियाँ, वस्तुओं के प्रदर्शन आदि में किया जाता है।
