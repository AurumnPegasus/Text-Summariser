बुलेट राजा तिग्मांशु धूलिया द्वारा निर्देशित एवं लिखित तथा ब्रैंडस्मिथ मोशन पिक्चर्स और मूविंग पिक्चर्स के बैनर तले राहुल मित्रा, नितिन तेज आहुजा और तिग्मांशु धुलिया द्वारा निर्मित है। फ़िल्म का प्रदर्शन फ़ॉक्स स्टार स्टूडियो ने किया। फ़िल्म में सैफ़ अली ख़ान, सोनाक्षी सिन्हा और जिमी शेरगिल प्रमुख अभिनय भूमिका में हैं जबकि चंकी पांडे, रवि किशन, गुलशन ग्रोवर और विद्युत जामवाल भी केन्द्रिय भूमिका में हैं। इस फ़िल्म की कहानी लखनऊ की पृष्ठभूमि वाली है जो नेताओं और अंडरवर्ल्ड के गठजोड़ पर आधारित है। यह फ़िल्म 29 नवम्बर 2013 को प्रदर्शित हुई।
उत्तर प्रदेश के लखनऊ में रहने वाले राजा मिश्रा एक बहादुर और जिद्दी इंसान है। वह दिल का नरम, मगर ऊपर से गरम है। वह लाइफ में कुछ करना चाहता है, मगर सीधे तरीके से उसे सफलता नहीं मिलती। व्यवस्था प्रणाली की बेरुखी से वह और ज्यादा आग-बबूला हो जाता है और गैंगस्टर बन जाता है। अपराध के जरिए वह अपना गुस्सा जाहिर करता है। इसमें उसका साथ देता है उसका दोस्त रूद्र । दोनों मिलकर शहर में उत्पात मचाते हैं। ये दोनों ही मंत्री रामबाबू शुक्ला के लिए काम करते हैं। राजा अब 'बुलेट राजा' बन चुका है जो अकड़ू है और जिसे सिर्फ पैसों और पावर से प्यार है। दोनों एक बिज़नेसमैन बजाज को किडनैप करते हैं और फ़िरौती मिलने के बाद उसे छोड़ देते हैं। एक दिन उसकी मुलाकात मिताली से होती है जो उसकी जिंदगी में प्यार भी ले आती है। राजा और रुद्र के कई दुश्मन बन जाते हैं और वो मिलकर रुद्र को मार डालते हैं, साथ ही मंत्री रामबाबू शुक्ला को राजा के ख़िलाफ़ भड़का देते हैं। मंत्री, पुलिस अफ़सर अर्जुन सिंह मुन्ना के ज़रिए राजा को मरवाना चाहता है।

एलबम 25 अक्टूबर 2013 को आयट्यून्स पर जारी हुआ जिसमें 7 गाने आरबीडी और साजिद-वाजिद द्वारा रचित हैं और गीत सन्दीप नाथ, कौसर मुनीर, शब्बीर अहमद और रफ्तार ने लिखा है।
