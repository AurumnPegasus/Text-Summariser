खगोलयात्री या अंतरिक्षयात्री या खगोलबाज़ ऐसे व्यक्ति को कहते हैं जो पृथ्वी के वायुमंडल से ऊपर जाकर अंतरिक्ष में प्रवेश करे। वर्तमान काल में यह अधिकतर विश्व की कुछ सरकारों द्वारा चलाए जा रहे अंतरिक्ष शोध कार्यक्रमों के अंतर्गत अंतरिक्ष-यानों में सवार यात्रियों को कहा जाता है, हालाँकि हाल में कुछ निजी कम्पनियाँ भी अंतरिक्ष-यान में पर्यटकों को वायुमंडल से ऊपर ले जाने वाले यानों के विकास में जुटी हुई हैं।
अंग्रेज़ी में खगोलयात्रियों को 'ऍस्ट्रोनॉट' कहते हैं जबकि रूसी भाषा में इन्हें 'कोस्मोनॉट' कहा जाता है। अन्य भाषाओं में उनके 'अंतरिक्ष' के लिये प्रयोग होने वाले शब्दों के अनुसार खगोलयात्रियों के लिये नाम गढ़े गए हैं। मसलन चीनी भाषा में 'अंतरिक्ष' को 'ताइकोंग' कहते हैं इसलिए कभी-कभी चीनी खगोलयात्रियों को 'ताइकोनॉट' या 'ताइकोंग रेन' भी कहा जाता है।
