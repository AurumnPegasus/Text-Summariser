अन्तोनी मारिया अलकुवे ई सुरेदा स्पेनी कातालोन्याई पादरी, भाषावैज्ञानिक, लेखक और इतिहासकार थे। मायोर्का द्वीप के निवासी अलकुवे की लेखन शैली आधुनिकतावादी थी व इन्होंने कई विविध विषयों जैसे रोमन कैथलिक गिरजाघर, लोककथाओं और भाषाविज्ञान में रचनाएँ की थीं। मुख्य रूप से इन्हें कैटलन भाषा और उसकी उपभाषाओं में रुचि पुनर्जीवित करने के उद्देश्य से किए गए प्रयासों के लिए जाना जाता है तथा अपने इस कार्य के लिए ये इतने प्रसिद्ध हुए कि इन्हें 'भाषा का देवदूत' कहा गया। इनके कुछ प्रमुख कार्यो में शामिल है कैटलन-वैलेंसियाई-बालेआरिक शब्दकोश।
अलकुवे का जन्म सांटा सिरगा, मायोर्का द्वीप, में 2 फ़रवरी 1862 को अन्तोनी और कातालिना ई सुरेदा के घर हुआ था। इनके पिता एक धनी किसान थे। अपने जीवन के शुरुआती वर्ष इन्होंने पिता के व्यवसाय में ही बिताए व ठेठ मायोर्काई परिवार की तरह इनका परिवार भी बहुत धार्मिक था। लातिन और क्लासिक के अध्ययन के पश्चात 1877 में पन्द्रह वर्ष की उम्र में ये पाल्मा डी मायोर्का की एक सेमिनरी में अपनी आगे की शिक्षा पूरी करने के लिए चले गए। वहाँ जल्द ही ये अपनी परम्परावादी विवादात्मक कुशलता व तर्कपूर्ण रचनाओं के लिए विख्यात हो गए।
हालांकि इनके शुरूआती साहित्यिक प्रयास कास्तिलियन स्पेनी में थे परन्तु 1879 से इनका झुकाव कैटलन की तरफ़ बढ़ता चला गया। इन्होंने मायोर्का की दंतकथाओं और लोककथाओं को इकठ्ठा करना शुरू कर दिया और 1880 से विभिन्न पत्रिकाओं में जोर्दी देस राकॉ के छद्म नाम के साथ इन्हें प्रकाशित भी करने लगे। इस संग्रह में 450 के आसपास दन्तकथाएँ और लोककथाएँ प्रकृतिस्थ हैं, जिनका अंग्रेज़ी सहित कई दूसरी भाषओं में अनुवाद भी हो चुका है। इनके साहित्यिक कार्य में मुख्यतः भाषिक अनुसंधान, इतिहास, लोकप्रिय रिवाज और लोककथा संग्रह, विभन्न आत्मकथाएँ, यात्रा वृत्तांत और उपन्यास शामिल हैं।
1906 में इनकी पहल के कारण पहली कैटलन भाषा की अन्तर्राष्ट्रीय काँग्रेस आयोजित हुई, जिसके अध्यक्ष भी यही थे। कैटलन भाषा को दिए इनके योगदान के कारण इन्हें 1911 में कैटलन अध्ययन संस्थान की भाषाशास्त्र शाखा का अध्यक्ष चुना गया, परन्तु 1918 में इन्हें इस पद को संस्थान के अन्य सदस्यों के साथ उत्पन्न हुए उग्र विवाद के कारण छोड़ना पड़ा था।
अलकुवे की उत्कृष्ट रचना कैटलन-वैलेंसियाई-बालेआरिक शब्दकोश था जिसे ये अपने जीवनकाल में पूरा नहीं कर पाए थे। इसकी रचना करने हेतु इन्होंने केंद्र सरकार से वित्तीय सहायता ली थी। कैटलन भाषा की विभिन्न उपभाषाओं के अध्ययन के लिए ये कैटलन भाषी क्षेत्रों में बहुत घुमे थे। 1926 से 1930 के बीच शब्दकोश का पहला खंड किश्तों में प्रकाशित हुआ। इसके निर्माण में इनके प्रमुख सहयोगी फ्रांसेस डी बोर्हा मोल ई कैससनोवास ने बहुत सहयोग दिया और इनके अन्य कार्यो को जारी रखने के साथ-साथ शब्दकोश को भी पूरा करा। शब्दकोश के कुल 10 खंड प्रकाशित हुए तथा इसके निर्माण में मैन्युएल साँचिस गुर्नेर और ऐना मोल मार्कस ने भी सहयोग दिया। इसका मूल उप-शीर्षक था: Itinerari lexical i etimològic de la llengua que parlen Catalunya espanyola i Catalunya francesa, el Regne de València, les Illes Balears i la ciutat d'Alguer de Sardenya, en totes ses formes literàries i dialectals, antigues i modernes। मोल ने अलकुवे की मृत्यु के पश्चात शब्दकोश का कार्य सम्भाला और मूल इमला के साथ 1935 में दूसरा खंड प्रकाशित किया। शेष आठ खंड 1950 से 1968 के बीच प्रकाशित हुए।
1886 में धार्मिक अभिषेक के पश्चात मायोर्का की पैरिश में अलकुवे पुरोहित बन गए। दो वर्ष पश्चात 1888 में पाल्मा की सेमिनरी में ये इक्लीज़ीऐस्टिकल इतिहास के प्राध्यापक बन गए। 1898 में मायोर्का के नए बिशप पेरे योन काम्पिन ई बार्सेलो ने इन्हें मायोर्का धर्मप्रदेश का विकर जनरल नियुक्त किया। 1916 तक ये इस पद पर काबिज रहे। 1905 में इन्हें मायोर्का कैथेड्रल के मजिस्टर्ल कैनन का पद भी प्राप्त हुआ।
अलकुवे द्वारा रचित कार्यो में कुछ निम्नलिखित हैं:
अलकुवे पर हुए अनुसन्धान में से कुछ निम्नलिखित हैं:



