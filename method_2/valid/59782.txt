मैस्टोडॉन एक विशाल दांतों वाला हाथी-नुमा स्तनधारी जीव था जो लगभग 11,000 वर्ष पूर्व विलुप्त हो गया। यह एशिया, अफ़्रीका, यूरोप, उत्तर अमेरिका और मध्य अमेरिका में रहा करता था। मैस्टोडॉन की नस्ल की सब से प्राचीन अश्मीभूत हड्डियाँ अफ़्रीका में कांगो में मिली हैं और यह लगभग 4 करोड़ वर्ष पुरानी हैं। इनके अन्दर के दांतों को जाँचकर पता लगा है के हालांकि यह देखने में हाथी और प्राचीन मैमथ जैसे ज़रूर लगते थे, लेकिन इनके रहन-सहन में काफ़ी अंतर था। हाथी और मैमथ के दांत चपटे होते हैं जिनसे वह घास-फूस पीसते हैं। मैस्टोडॉनों के दांतों में एक उभरा हिस्सा होता है जिस से वे पत्तियाँ और टहनियाँ अधिक आसानी से चबा सकते हैं। इनका सर भी मैमथों से ज़्यादा बड़ा और चपटा था और इसका शरीर उनसे अधिक मोटा था।
माना जाता है के हज़ारों साल पहले जब मूल अमेरिकी आदिवासियों के पूर्वज साइबेरिया से उत्तर अमेरिका पहुँचे तो वहाँ उन्होने मैस्टोडॉन पाए। यह विशाल जानवर उनके लिए एक मांस का स्रोत हो गया और वे इनका शिकार करने लगे। एक मैस्टोडॉन को मारने से शिकारियों को सैंकड़ो किलो मांस मिलता था जिसे एक बार में खा पाना बहुत मुश्किल होता होगा। इस मांस को ख़राब होने से बचने के लिए क़बीले इसे ठंडा रखने की कोशिश करते थे। इतिहासकारों को अमेरिका के कुछ स्थानों पर जल द्वारा ठंडा करके मैस्टोडॉनों के मांस को सुरक्षित रखने के सुराग़ मिले हैं।
