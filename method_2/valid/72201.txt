तिचीनो कैन्टन स्विट्ज़रलैंड का सबसे दक्षिणी कैन्टन है और उस देश का अकेला कैन्टन है जिसमें केवल इतालवी ही एकमात्र राजभाषा है। इस कैन्टन को सन् 1803 में नेपोलियन बोनापार्ट ने स्विट्ज़रलैंड में हस्तक्षेप करते हुए अपने 'मध्यस्थता विधेयक' के तहत स्विस परिसंघ का हिस्सा बना दिया था। इस का नाम यहाँ से गुज़रने वाली 'तिचीनो नदी' पर पड़ा है। स्विट्ज़रलैंड के ज़्यादातर इतालवी-भाषी लोग तिचीनो कैन्टन और ग्राउबुन्डन कैन्टन में बसे हुए हैं। इस कैन्टन के अन्दर एक 'काम्पियोने दितालिया' नामक छोटा-सा क्षेत्र है जो इस कैन्टन द्वारा पूरी तरह से घिरा होने के बावजूद स्विट्ज़रलैंड का नहीं बल्कि इटली का भाग है।
